











Simon Gfeller
Ämmegrund
Mundartgeschichte
 

 
Verlag A. Francke A.-G., Bern
 

 
Inhaltsverzeichnis


Chlips
Suggestion
Die brönnigi Backe
Zijelis Not
Numen es Schlüheli
Samuel Gnäppis Uniform
Schachelüt
Schärhüüfli im Garte




 Chlips
 E Chnächtegschicht
 1. E Sunndig
Z’Mutzliwil het’s us der Predig glüte; aber d’Gloggetön hei schiergar nassi Fäckli ubercho. E dicki Näbeldechi ischt uber em Tal ghanget u het die früschgrüenne Mattegresli ygfüechtet. D’Spinnelefäde, wo vo eim Spitzli zum angere ggange sy, hei usgseh wie wunderfyni silberigi Chrällelischnüerli, un us de herbschtgälbe Hoschtertbäume het’s lysli tröpfelet. D’Tön hei fasch nid möge gschlüüfe, u chuum sy sie im grauverhäichte Bärgwald obe gsi, hei sie si müed i ’s linge Miesch gleit u sy etschlofe.
Über e Chilchhof uus sy e Chuppele Prediglüt zuget, halblynig Manne u schwarzagleiti Fraue, zsäges alls Burelüt vo de umligede Tal- u Bärghöfe u nume weni halbherrscheligi Dörfler derby. De meischte het’s pressiert, un uf em Wägchrüz ussen ischt eis Tschüppeli hie uus u ’s angere dert uus uf em nechschte Wäg gäge heizue.
Näbe der Chilchhofmuur zuehe het e guetgwachsne, bravagleite junge Bürschtel sy Stumpen azündtet. Wo’s ihm brunne het un er goh wott, rüeft hinger ihm zuehen en eltere Männdel:
10 «He, Chlips, pressier doch nid, wie we d’wettisch go erbe! I chumen au mit der.»
Der Jünger het nöüis gmürmt, d’Stirne grunzelet u nume widerwillig der Schritt verchürzt, er ischt offebar nid hert erbaut gsi vo der Bigleitig. Dä, wo mit ihm welle het, isch der Roßbodebuur gsi, e chrumme, magere Hächel, u mi het ihm nohgredt, sy Seel syg no chrümmer u megerer weder der Lyb. Item, Chlips het ihm nid am baaschte trauet u ischt ersch rächt verwungerete gsi, wo der Roßbödeler vor em Dorfwirtshuus blybt stoh u seit:
«Was düecht di, wei mer go ne Föüfer ha?»
«Isch mer nid drum!»
«Zahle tät i eine...»
«U wenn! Ha ke Durscht u wyt hei. Wen i i dreine Viertelstunge will uf der Rothaulen obe sy, mueß i de no schuehnen u d’Wade spanne. I wott de nid hingernohe cho zum Zimis, üsersch Wybervolch het das nid halb eso gärn.»
«Jä, em Wybervolch mueß me chrättele un ungeregüggele, do hesch vollkomme rächt. Bsungersch amen Ort, wo’s settig Staatstöchtere het, wie uf der Rothaulen obe.» Der Roßbödeler het verdächtig mit den Augsdechle zwickt u vermöükt glächlet. «Uberhauts hangen i de au nid dranne, üserein het süsch bigottlig z’zahle gnue.»
«Wäg em sälbe...» Chlips het d’Nase grümpft u ischt umen afoh laufe, der Buur het ghüeschtlet
      11 u ischt uf u nohe. Wo men ischt us de Hüseren use gsi, het er afoh i de Secke grüble u nes Büngli Stümpen us der Chuttetäsche zoge:
«Aber e Stumpe rauksch de?»
«Mynetwäge, däm sägen i nid ab.»
«Eine! Das wär si wohl derwärt, ebhäb nume ’s ganze Büngli, so hesch de nomittag au no öppis für d’Churzwyl.»
«’s sälb wär uverschant», wehrt Chlips ab; er het em Mißtraue nid eis Chlapfs chönne Meischter wärde.
«Wen i’s doch so wott ghebt ha», yferet der Buur u git si alli Müeih, sy meggeligi Stimm uber un uber mit Guetmeine z’salbe.
«So sägen i schöne merci», bängglet Chlips glychgültig häre u stoßt dä unerwartet Chrom i d’Täsche. Dernoh sy sie wider afoh staabe, der Buur gäng e halbe Schritt hingerdry.
«Nume nid z’gleitig, nume nid z’gleitig, i ma süsch nid g’chyche.»
«Mir sy drum die Letschte, ’s isch scho alls verlüffe.»
«Schadt nüt, schadt nüt, für was wär es de Sunndi! Ehm... hmkm... was i ha welle froge: Dir wärdit au fertig sy mit Säjen a der Rothaule, däich scho lengschte?»
«Frog mi de i vierzähe Tage, dennzemol will der de Bscheid gäh.»
12 «No vierzähe Tag heit-er dranne z’chrüpple? Haarig, wie dir gäng im Hingerlig syt! Daß dir das cheibe Zaagg nid verleidet! Emel i möcht ame settigen Ort nid Chnächt sy, do chönnt i mi nid dry schicke.»
«Mir sy nüt wyter zrugg weder angeri Johr. ’s isch halt uberobe gäng speter, u rücke cha men am Stotzige nid wie uf em Äbene.»
«Versteiht si, versteiht si, äbe grad das meinen i. Dir müeßt erschindten u erhunge, was üs ubernide chuum e müeden Arm macht. Derfür hei mir Maschinen u bruuhe d’Roß, u Grund dessi hei’s üser Chnächten um so schöner. Am Morgen im Bett lige bis fasch zum Zmorge, kener zähe glänzige Fuhre me hacke...»
«E Mäihmaschine hei mer däich au, u z’Hustage wott der Buur e Pfärdehacke zuehe tue.»
«Wen er’sch de nid öppe wider vergißt...! Ke Bschütti me sode u de ’s Eläkterische...!»
«Derfür hei mir en Uslauf.»
«Aber ’s Eläkterische! Was das für ne schöni Sach ischt!»
«I ha doch gmeint, sie heigi di schier müeße zwänge, du heigisch es gäng nid welle...»
«Jo wohär, wär geit so öppis go ge lüge? Das gäb i um ke Prys meh. Jetz ischt es i de Chnächtegade heiter, do cha eine läsen u schrybe, wie-n-er will.»
13 «Wen er emel de derzyt het...»
«Derzyt het... mir chöü allwäg früeher Fürobe mache, weder dir a eune stotzige Högeren obe. Arm Tüüfle syt-er, arm Tüüfle, Lyb u Seel verdräiht’s ech a eune steinige Brandsyten ume. Bimen jedere Fueder Heu oder Ämd müeßt-er e Himmelsgottsangscht usstoh, es ertrünn ech oder trohlin ech uber nes Bort uus. Nei-n-is Gott wett i so derby sy u mys Chnächtelöhndli däwäg mit Bösha erschindte.»
«We scho der Härd strytber isch, sy emel de d’Lüt rächt.»
«Die chöü säuft rächt sy mit der, dene gieng es Rad ab, we sie di nid hätti.»
«O, die angere wärchen ihre Teel au.»
«Worum nid, sie schaffe für seie! Sie hei de einischt öppis dervo, we der Hof e Huufe meh wärt ischt u sie ne tüür chöü verchaufe. Hilf ne nume rächt toll, hehehehe, sie wärde de der Profit scho mit der teile, hehehehe. Aber wen i di wär, i weiß nid, gäb i dodruuf warteti. I glaube gäng, i rütschti chly bas ahe, wo meh Läben ischt u Churzwyl u me mit halber Müseih glychvil cha verdiene.»
«Emel afe vorläufig blyben i, wo-n-i bi, i ha scho lengschten ume dinget.» Chlips ischt afen ungeduldige gsi, wo-n-er das gseit het.
«Das isch rächt, das isch rächt! We eine Freud dranne het u ’s ma usghalte, wär wett ihm derwider sy! Verstang mi de nid öppe lätz, i ha di de
      14 biwahr nid öppe welle der Meischterschaft abwändig mache. Gott Lob u Dank han i das nid nötig; i bi mit Dienschte meh weder nume verseh.» «Sälb zwyflen i nid, sie chöme zu dir gar gärn», het Chlips gspöttlet. Er isch froh gsi, isch der Sytewäg cho, wo der Roßbödeler het müeßen abschwänke. Das Gchälz ischt ihm verleidet, un er het wohl gwüßt, wo der Fuchs im Loch hocket.
Em Buur isch schier ’s Giechtwasser uber die grüenne Zähngschuflen abglüffe, wo-n-er gseh het, daß alls Styfbrichte nüt abtreit, u daß er nid zum Streich chunnt. Aber er het verbisse u nume glächlet. Er het scho gwüßt, wie-n-er Chlipsen eis cha recke, wo ne schmirzt. D’Äugli hein ihm ganz glitzeret vor Tüüfelsucht, un jetz het er ungereinisch der Angel yhegloh wie ne taube Hurnuß.
«So, do wäri mer, un i wirde müeße hüscht ha... He nu, das het mer jetz gfalle. ’s isch gäng schön, we ne Chnächt a de Meischterlüte hanget. Fahr eso zue u wäng nume toll a, hehehehe! Vilicht uberchunnsch doch einisch dä Lohn, wo d’druuf zellsch, hehehehe, mi cha nie wüsse. Muescht emel d’Hoffnig nie ufgäh, es ma goh, wie-n-es will, hehehehe, es isch vil mügli uf der Wält obe u het scho us mängem Chnächt e Buur ggäh, hehehehe. Vilicht, daß der Rothauler einischt amene schöne Morge seit: My Tochter hüratet mer nid do so ne ryche Buresuhn, kem gäb i se, u we hundert chämi.
      15 Die uberchunnt niemmer weder üse brave Chlips, er het is gar mänge Chratte voll Steinen ab em Härd treit, hehehehe. Eh weder nid tönt’s de däwäg uus, hehehehe, eh weder nid...»
Chlipsen isch die Bosheit so unerwartet i d’Chnöüäcke gschosse, daß er afangs kes Wort vürebrocht het, aber numen es Rüngli. Dernoh isch du au e Schwetti cho:
«So, du glatte Stärnsdonner, jetz hesch Dräck etlehnt! Meinscht, i heig nid gmerkt, was du welle hättisch? Do hesch dyner Fotzelstümpe wider» ... er het ihm se-n-a Gring tribe... «Vome settige verfluechte Giftschyßer bigähren i kener Stümpe, lieber tät i der der Gring verschloh. Meinscht, i wär sövel dumm u dingeti zume settige Schindthung u Gytcheib, wie du eine bischt? Amen Ort, wo d’Metzgsäu uber sibe Sunndigen ubere gumpe u ’s ganze Johr vo däm Chäs uf e Tisch chunnt, wo ’s Pfung e Batze gilt, möcht der Tüüfel Chnächt sy. Friß du nume dy halbverfulete Schlirggiziger sälber oder strych mit d’Huseggen a, aber de nid all vier, daß d’Müüs u d’Ratten amen Ort use chöü, we sie der Gstank nümmen ushalte.»
Chlips het ihm leider sy Ladig nume me chönnen i Rügge pülvere, der Buur het für guet erfunge si z’pfäje u isch mit Meggele u Hüeschtle gäge heizue ghämelet. Statt eren Antwort het er i allem Laufe mit der Hang am ungere Rügge topplet.
16 Chlipse het d’Töubi no gäng schier der Hemmlisbängel verjagt. «Roßgagelchüng, Roßbodegägeler,» het er ihm nohbrüelet, «gang du hei go Späck ahehaue, daß d’Röschti dyne Traliwatsche minger i d’Auge stübt!»
No lang het er brummlet u für ihn sälber alli Zeiche gfluecht. Wo’s ischt afoh obsi goh, het er en Augeblick gwärweiset, gäb er der Nöhi no dürsch Fueßwägli well oder aber der Rank näh dür e Fahrwäg gäg em Sädelbedli. Es ischt ihm gsi, er müeß sys Töübiyse mit eme Platsch Wy ablösche, un er het däm Zug nohggäh.
’s Sädelbedli isch halbversteckt am Wald anne gläge, gäbig zwäg für Sumpfhüehnner, wo si ungstört hei welle sädle u em stille Suff ergäh. Früeher syg dert es guets Wässerli glüffe, wo gägen allergattig Chrankhite ghulfe heig; aber es het nie rächt mögen i Ufschwung gcho. Allbott ischt en angere Wirt druffe gsi u meh weder einen uber nüt cho. Es syg halt doch zweni am Paß, het’s gheiße, oder nie i die rächte Häng cho. Item, d’Badyrichtig ischt am Verlottere gsi u wungersälte me öpper cho ne Kur mache. Derfür het der Wirt es neus Cheigelris lo yrichte, er ischt e Cheigelmuetter gsi, wo me wyt u breit gchennt het, u statt em Heilbrünneli, wo de Lüte die alte Bräschten usezoge het, ischt es Schnapsbrünndli glüffe, wo ne Lyb u Seel vergiftet het.
17 Chlips isch dert zwar no nid Stammgascht gsi; aber der Wäg het ihm au niemmer meh bruuhe z’zeige, er het a ’s Cheigelris au syner Batze gstüüret u mithinen em Wirt müeße zollne, gäb er hei chönne het. Bsungersch we nen öppis gguslet oder gwörggt het, ischt er dert ebhanget: E gfährligi Gwanhit für eine, wo böse Wy treicht, u Chlips isch däm ungerworfe gsi; vüra, wen er het d’Töübi wellen aheschwäiche, isch schi de ersch rächt i Tuller uehe gläderet. Dernoh het er schi de albe wider e guete Rung zsämegnoh u ’s Sädelbedli lo linggs lige.
Wo Chlips i d’Gaschtstube trappet ischt u ne Dreier bstellt het, ischt er gäng no burschtige gsi. Er het Äuger gmacht wie nes Huuri, wo men ab den Eiere gsprängt het, u Chrinne gha zwüsche den Augsbraue, fei so Wüerli. Der Wirt het em Chnächt wohl agseh, daß ihm öpper unerchannt a ’s Surbeindli gschossen ischt u scho Hoffnig gha, es syg ihm e profitlige Chläbgascht uber d’Schwelle trappet.
«Isch der einen uf d’Agertschenauge tschalpet?» het er gfröglet, aber ime gradglychlige Ton, wie we’s ne gar nüt wunger nähm. Chlips wär de no grad der Rächt gsi, für ufbigährische z’wärden u z’säge: Geit anger Lüt en Dräck a! Drum het der Wirt nume süüferli ghüdelet, u d’Baumnuß isch schön cho z’gaggle. Aber Chlips het ere bloß die grüenni Hale lo abmache, der Chärne hätt er um ke Prys lo vüregrüble, u der Wirt ischt eigetlig nid rächt
      18 druberyhecho, worum der Chnächt sövel uflätig giechtigen ischt uber e Roßbödeler. Daß e Buur em Nochber der Chnächt suecht furtz’löke, chunnt nid nume i de Schaltjahre vor, u zuedäm chönnt si der Chnächt no öppis druf ybilde u d’Töübi em Meischter uberloh, het er däicht u fahrt lut wyter:
«Du wosch halt eine sy u öppis vorstelle, u en Ehr ischt es würklig nid grad, uf em Roßbode Chnächt z’sy.»
«Versauet wär me für syr Läbelang, we men i das Mischtloch ahegheiti», het Chlips nidergha u uf e Tisch gschlage.
Der Wirt het si chly näbenume dräiht u nes verdächtigs Lächle verdrückt: «Lue men au so nes Chnächtli a... Großgring!» U lut:
«Jo jo, we’s eine wyt bringe will, mueß er halt Sorg ha zue-n-ihm sälber.»
«Emel afen e rächte Platzg hätt me de dernoh Müeih, z’finge.»
«O, i däiche, dir wurd das nid Buuchweh mache, u de wirsch du wohl versorget sy.»
«Wohlöppe», brummtet Chlips u bstellt e früsche Dreier.
«Guet i der Höhi,» däicht der Wirt, «no eine, u de het’s ne für ne guete Rung.»
Aber dä Chehr het er em Huehn ’s Ei nid griffe. Dussen ischt es schonlig worde, u wo Chlips het ustrauche gha, ischt er zur Porten uus.
19 «Hättscht ihm öppen es Täller Suppen anerbotte, er hätt de nid angersch dörfe weder blybe», schmält d’Wirti.
«Dä isch z’stieregringige, er wär ganz glych ggange. Muesch mi allwäg no brichte, wo me de Chatze chräble söll, daß es ne wohltuet», spängelet der Wirt.
Derwylen isch Chlips ärschtig dür e Tannrain uuf gäg der Rothaule zue. Zum Zimis ischt er fryli einewäg z’spät cho, wen er scho het pressiert. Weder es het ihm ke große Chummer gmacht wäg em Balgis. Er hätt si guet gwüßt usez’haue; aber er het si vergäbe verfaßt gmacht. Der Buur u d’Büüri sy gar nid deheime gsi. Es isch se-n-acho, z’Visite z’goh, u nume die beide Töchtere hei ggaumet. D’Fride, die chruselhoorige jüngeri, het ihm ’s Ässen us em Ofehohl vüregreicht, was richtig au nid ohni Spängele het chönne vür si goh.
«Hüt het der Pfarer schynt’s e länge Nähtlig yhegmacht gha!»
«Schön prediget het er. Vo de junge Meitline. Sie sygi z’göüterig u z’hoffärtig. Mi het fasch nid gnue chönne losen u ganz vergässen ufz’stoh.»
«Die Predig wird allwäg i där Chilche sy gsi, wo sie mit de Wy- u Bierglesere zsämelüte. Dert sy d’Stüehl sövel ling. He nu, chaischt jetz näh, was uberbliben ischt, es wird wohl alls chalts sy.»
«So bruuhen i de nüt z’blose!»
«U schick di nume chly, so chöü mer i der Chuchi fertigmachen u au Sunndi ha.»
20 «He, i mache jo gäng in eim, i cha emel der Surchabis u Späck u ’s Fleisch nid alls mitenangeren yhestoße.»
Dermit isch d’Fride wider i der Chuchi go hälfe, u Chlips het andächtig a sym düre Fleisch gmülleret.
Es Rüngli dernoh isch schi mit eme schwarze Gaffee cho u het der Chirschiwassergutter us em Gänterli gnoh: «Mira tue de sälber dry». U wo sie zum Pfäischter usluegt, seit sie: «Üser hei’s no gar nid schlächt troffe, i glaube, es well ganz e schöne Nomittag gäh.»
«Un i glaube, i well de go nes Rüejigs näh, es macht fuul Wätter.» Glydruuf isch Chlips d’Stägen uuf i sy Chammere. Dert het er d’Schueh abzoge, ’s rotghüslete Bettchüssi uf e Tröglidechel gleit u si gstreckt. Der Wy ischt ihm i d’Bei cho, u d’Augsdechel syn ihm schwär worde; es het ne gschläferet. Es het nid lang gsuumt, ischt ihm der erlöschnig Stumpen a Boden ahegheit, un er het d’Wält vergässe.
Es mögen öppen angerhalb Stung ume gsi sy, wo-n-er wider erwachet ischt. Ubernide het öpper glachet u ärschtig zsäme brichtet. Wie ne Schwick ischt er zvolem wachber gsi, het ufgha u zum Pfäischterflügeli uus ggüggelet. Im Wäg nide hei zwe Draguner still gha, u die zwo Rothauletöchtere sy im Garten uß gstange u hei mit ne tschäggeret.
«Der Nändel vom Schlatt u der Büeler,» seit
      21 Chlips für ihn sälber u zieht d’Braue zsäme, «was hei die Schlürminen ächt do z’sueche?»
Es isch läbig zueggangen ubernide, Schlag uf Schlag sy d’Neckereie uber e Gartehag y- un usgfloge.
«Jetz uberchöme mer doch au öppen es Blüemli für i ’s Chnopfloch?»
«Das wurdit dir allwäg höch schetze...»
«Däich schier, däich, settig Blüemlifründe wie mir sy! U we se-n-ein de no es hübsches Meitschi git, gfalle sie ein erscht uber alle Hung yhe.»
«Jo jo, mi chönnt meine! Sie wurdin ech jo nume schlampig!»
«Äis chönnt jetz no sy, Tatsach! Mir schlampe sälber schier. Es macht durschtig Wätter, mi sött’s nid glaube!»
«Zum Schlampen u Durschtigwärde heit dir gar ke Ursach, öppe d’Roß, jo! Aber die dörft-er säuft go träiche zum Brunne hingere. U we der sövel durschtig syt, wie der derglyche tüet, so näht de sälber au e Schluck! D’Lüt rüehmme gäng, wie mir ’s bescht Wasser heigi wyt u breit.»
«Das wird scho sy. Aber mit Wasser hei mer de au scho ganz schlimmi Erfahrige gmacht.»
«Öppe mit Chirschiwasser oder mit Chümiwasser!»
«Ne nei, mit Brunnewasser. Es schießt ein de mängischt i d’Zähng oder macht ein Halsweh, bsungerbar so i d’Hitz yhe. U eigetlig sy mer gar
      22 nid durschtig uber Wasser. Mir hei drum ghöre rüehmme, dir heigit de au gar e guete Chäller.»
«O, es geit no, gwünd! D’Härdöpfel cheischten is nüt früeher uus weder anger Lüten, u d’Öpfel blyben o no lang, mir chönnti nid chlage.»
«U der Wy, haltet si dä au so lang?»
«Äbe leider nid. ’s Feßli rünnt, u du hei mer nüt Bessersch gwüßt weder ne sälber z’treihe, mi loht doch nid gärn öppis z’schange goh.»
«Das ischt jetz chly ungfelig ggange. U ’s Moschtfeßli, rünnt dä Chätzer am Änd o no?»
«’s sälb nid, dert wurd vilicht no nes Räschteli Bodesatz drinne sy. Aber dä dörft me doch settigne Here nid anerbiete! D’Draguner treiche doch nume Pütschierte, öppis angersch schetzti die nüt!»
«Das hingägen ischt jetz e brandschwarzi Verlümdig; Moscht ischt is de no grad ’s allerliebschte.»
«Scho gglaubt, das wird ech hert ärscht sy!»
«Die puuri luteri Wohrhit, uf my Gotts hock a Bode!»
«De mueß men ech allwäg go ne Gutter voll uehereiche; aber mi wird de gseh, wie der Grimasse machit, i mueß de däich der Spiegel o grad bringe, daß der sälber chöüt luege...»
«... wie mer d’Müüler schläcki, das wärdit-er de gseh. Nume sötti mer däich de derwylen üser Eidgenosse chly i Schopf hingere stelle, d’Bräme sy hütt heilos bös.»
23 «Das wärden eh weder nid scho Winterbräme sy», hei die Meitschi ggügelet.
«Ne nei, es sy no ganz vo de rächte. Es isch drum verwiche no ne Wage voll cho mit der Gotthardbahn.»
Im Ämmetal inne heißt es süsch: ’s gleitigischt Vögeli isch der Bär! Aber we der Alaß dernoh isch, laufe d’Züngli gar nid so uring, u d’Füeß chöü no ganz tifig vürersch. Es mueß numen e Chraft dryschieße, wo se fäderet. Schynt’s isch das do der Fall gsi. Die Bursche sy emel wie ne Schwick am Bode nide gstange u hei ihrer Chlöbe im Schopf hinger versorget, u die Meitschi hei chönne gümperle wie Gatschuballe, sobal sie de Bueben us den Auge gsi sy. Das isch ggange stägenab u stägenuuf, gäng drei Tritten ungereinischt. Es gnot’s hätt’s bim Uswüschen es bluemets Tällerli gchoschtet i der Hascht inne. U dodruus het me chönne merke, daß die Visite nid ganz uwärt chunnt u nid öppen uf die liechti Achsle gnoh wird.
Paar Minute speter isch das vierbletterig Chleeblatt am Tarässetisch hinger de Ramblerrosestöcke ghöcklet bi Wy u Chäs u Burebrot. D’Lene, die elteri vo de Rothauletöchtere, het ygschäicht.
«Jä, heit dir rote Moscht?»
«Ach, es isch no grad es Gütterli voll Wy zwäggstange, i ha du däicht, wil dir so grüüsli pressiert sygit, welli dä näh, i tüei ech emel de nid z’fasch suumme.»
24 «Jä, mir löhn is mängisch gar nid so Ungärn chly versuumme, es chunnt gäng drufab!»
«So probierit nen jetz, vilicht ischt er de no süürer weder der Moscht!»
«Däm wei mer glyeinisch druberyhecho... Gsundheit!»
So isch das Plänggle wyterglüffe u het mängs wunderligs Chrümpli u Gümpli gmacht. Em Chnächt, wo obezuehen uf alli Wörteli glost u se gchüschtiget het, isch nüt z’Ohre cho weder luter harmlosi Helkete. Nume het er guet gnue gwüßt, daß es bi settigne Dischbidatze nid uf d’Wort achunnt, u derfür Minen u Blicke das müeße säge, wo me vor de Lüte nid darf zum Muul usloh. Är sälber het jo au kes Wort gredt, u doch hätt ihm es n’jedersch Ching chönnen ab der Stirne läse, gäb ihm die Visiten am Ort syg oder nid. Es isch mit töüfe Chritze druffe gschribe gsi, daß er däicht het:
«Die verfluechte Sunndigsdraguner, we se nume der Hörndli-Gödel uf d’Gable nähm! E Landplog sy sie. Ke Wäg isch ne z’wyt, ke Hof z’fasch näbenusse, we amen Ort es hübsches, nätts Meitschi isch. Dürhar sy sie mit ihrne magere Gibine i de Wehre. U d’Meitli sy de au z’dumm! Chuum het eine ’s Hingergschirr im Sattel obe, luege sie ne für nes Herrgöttli a. Die verdammte Guline u Rytstifel u rote Nöht a de Hösline verdräje ne d’Chöpf u mache se zhingerfür. We so nes Meitli ere Dragunergeiß
      25 au numen e chly der Hals tätschle oder d’Nase strichle cha, meint es scho, was mit ihm syg u ma nümme mit allne Lüte rede. U we’s de eine sogar uf ene lääre Roßrüggen uehelüpft, singt es u halauderet der ganz Tag, wie we’s im Himel obe gsi wär u lauft derzwüsche vor e Spiegel go Chrüüseli mache u luege, gäb es nid öppen amen Ort es Bibeli heig, wo’s chönnt a der Hübschi u am Hürate schade. Dummi Garde das, mit ihrem Pfauestolz! Grad wie we üserein das nid au fertig brung, imene Sattel z’hocke, we me...» Äbe, we me... we me... Es git doch eklig spitzi Hääggen uf der Wält, wo men ungsinnet drann blybt hange. U weh chöü sie ein tue, daß me möcht e Brüel usloh.
D’Lene uf der Tarässen unger isch nun frili nid eis vo dene dumme Meitline gsi, wo si vomen jedere het lo chaflen oder uf ene Roßrüggen uehelüpfe, das hätt ere der schlimmscht Find nid chönne nohrede. Die het si gwüßt z’wehren u kene lo z’noch zuehe cho, mi het se nid lang bruuhe z’brichte, was Astang syg. Aber daß ere ne stramme Bürschtel uf eme flotte Rößli wider d’Natur ggange wär, wett i de au nid bhautet ha. Mi het se-n-emel albeinisch luschtig ghöre gügele, u allimol het’s em Chnächt e Stich dürsch Härz ggäh.
«Wy stellt me nen uuf, dene verhätscheleten Eiertätschbuebe, schad isch’ für nen jedere Tropf. Die sölli i ’s Wirtshuus, we sie Wy wei, sie blagiere
      26 jo gäng, wie sie Chlümpe Gläd heigi! Dert chöü sie de mynetwäge d’Meitli tätschlen u mit ne tschänzle, wie-n-es se freut. Aber hie uf der Rothaule hei die nüt z’sueche, die donnersch Sunndigsvagante u Halbhereschminggle. Nähm mi nume wunger, wie die hei i d’Nasen ubercho, daß üser Alte furt sy! Mit der Geisle sött me se vom Huus ewäggchlepfe, die Luushüng.»
Aber dörfe wär guet! Chlips het wohl gwüßt, gäb är schi das soll erlauben oder nid. U doch het’s ihm ke Rueh gloh, uf ene Wäg het sy Töübi us ihm use müeße. Er het dranne bohrt u grüblet, was er ne chönnt annemache, u plötzlig schießt ihm öppis dür e Chopf. Verstohle güggelet er no einisch, was sie ubernide machi u gseht, daß sie no mitts im Wärch sy. Sie hocke schön amene Tschüppeli im ungeren Egge vo der Tarässe, lachen u brichte u hei mit ihne sälber z’tüe. Also haliopp, druflos!
Chlips tuet süüferli d’Gadestür uuf u tüüßelet i de Vürfüeßen uber d’Gadestägen ab zu de Rosse. Beedi zsämen abloh? Nei, das wär z’hert verdächtig. Dert der Wßfüeßler, das ischt em Schlatter syne, em Schlatter, wo gäng um d’Lenen umezwirblet. Chlips schlycht zum Roß zuehe, schmychlet ihm styf u loht’s ab. Dernoh lost er no einischt, u wo-n-er nüt Bsungersch ghört, reckt er uf d’Geislen a der Wang u lyret ihm e Zügigen ab ubersch Hingere, daß das erchlüpfte Tier bolzgraduuf steit u im Galopp
      27 zum Schopf usschießt. Derwyle isch Chlips scho imene Satz im Tenn inne, chlättet wie nen Eichhorn uber d’Styglen uehe u strycht si uber e Heubode düre gäge sym Gade zue. Dert schlüüft er i d’Schueh u leit si, wie we nüt gscheh wär, ufs Trögli.
Derfür wird’s aber ubernide läbig. Wo der Wyßfüeßler zum Schopf uus isch, het der Bruun grühelet, mit eim Ruck der Riemme verschrissen u ischt uuf u nohe. D’Draguner hei gwahret, daß öppis Unguets los isch, sy cho luege u hei ihri Rösser wyt im Fäldwäg ussen i de Länge gseh dervosäche.
«Mir wei se nume lo laufe, die springe nid us der Wält use», het der Büeler die erchlüpfte Meitschi tröschtet, u der Ferdinand vom Schlatt het paarmal uf en eigeti Art dür d’Finger pfiffen u bhautet, syne chömm de scho vo sälber ume. Aber ungereinisch het d’Lenen e Schrei to: Herr Jeses! Em Büeler sy Bruun ischt unerchannt i d’Chnöü gheit. Er het zwar wider ufchönnen; aber no paarne Gümpe leit’s ne zum zwöütemol, un jetz het er bloß no chönne himpe. Alli sy usegsprunge go luege, was es ihm ggäh heig. Es isch nid schwär gsi z’errote, zwüsche zwöü Abwuerhölzli ischt er trappet u het der Fueß nid chönnen umenubercho. Mit Drusbrönnen isch verby gsi, ohni Müeih het me ne chönne näh. Am rächte Chnöü ischt ihm d’Hut i Fätze ghanget, u ’s linggen ischt au gstruppiert gsi, aber chly minger. Der Schlatter het no paarmol dür d’Finger pfiffe,
      28 sy Wyßfüeßler isch dusse, wo der Fäldwäg ufghört het, i der Herbschtweid umeggürtet u nomene Rüngeli cho az’trabe. Er ischt erwildet gsi, het si aber gradeinisch lo am Zaum fassen u tätschle. Gfählt het ihm nüt, numen ischt ihm ubersch Chrüz u d’Hingerbacken e dicki Schnatte glüffe vo re Geisle. «Wo het er jetz die ufgläse?» seit der Schlatter u isch stutzig worde. Dernoh isch das Tschüppeli langsam gäge heizue. Gredt isch nid vil worde, der Ubermuet ischt allne vergange gsi. D’Meitschi hei gjammeret: «Daß jetz das emel au so het müeße goh!» D’Mannevölcher hei nen abbroche u tröschtet, es gseih mängs afangs bös uus, es mach si de speter no ganz ordlig. Aber mi het ne wohl agseh, daß sie sälber au Verdruß hei.
«Wunger nähm mi nume, wie-n-er schi het chönne losmache! I ha doch im Dienscht glehrt, wie men es Roß abingt, un es isch mer no nie vorcho, daß mer eis het chönnen abdechle», seit der Schlatter u schüttlet der Chopf.
«Es chunnt mer äben au spanisch vor,» stimmt der Büeler zue, u die Zwe wächslen e länge Blick, «weder... eh, jetz isch’s halt eso u nid angersch, u ’s Gschydschte wird sy, mir gangi ab em Heizue grad bim Vehdokter verby u luegi, was z’mache syg. Vorläufig wei mer aber zum Brunne go uswäsche, u dir reichit is vilicht e chly öppis zum Verbinge.»
29 Die Meitschi sy abglüffe, u wo die Zwe im Brunneschopf aleini stöh, seit dä vom Schlatt süüferli: «Isch nid äbevori dert e Geislen a der Wang ghanget?»
«Wohl, wohl. I ha jo no der Griff bitrachtet, er isch mit eme rote Läderli u Hoorchränzli usgschlage gsi.»
«Wo isch schi de hicho? Jetz wüsse mer, wora daß mer sy. Aber mir wei nüt derglyche tue, d’Meitschi vermöü si dessi nüt. U was wetti mer afoh? Mym Roß, wo ischt abgloh worde, fählt nüt, u dys, wo blessiert isch, het si sälber losgschrisse, der Stumpe vom Riemme hanget jo no dert. Aber d’Rüebe chöme scho no einischt ufs Füür u wärde ling gchochet. Wo-n-es hireckt, will i de scho no usefimele, i wett scho jetz böse sy mit Errote.»
«Er wird mer allwäg abgschetzt, es gseht hellisch strub uus. Wen i dä unger d’Chlöpen uberchäm, wo-n-is das agreiset het, er erwütschti syner Heilige, daß er tät no Gott schreie!»
«Für ne Zytlang isch’ allwäg verby mit Usryte...»
Es Rüngli dernoh sy die Meitschi mit lyniger Ruschtig agrückt, u mi het verbunge, so guet es si het lo tue. Sie hei agsträngt, die Burschte sölli no einisch cho nes Glas Wy näh; aber die sy ergremmt gsi u hei nid welle, sie müeßi pressiere für hei. Ändtlig hei sie stänglige näb em Chällerläubli no eis uf e Wäg gnoh, danket u Adie gseit. Es het
      30 nümme rächt welle schreite zsäme u wär glych nume me es verdrückts Wäse gsi. D’Meitschi het’s duuret, wo sie ne nohgluegt hei.
Aber obefer het eine zum Gadepfäischter uus glüüßlet, dä het’s nid duuret. Chlips het e wahri Satansfreud gha, wo die Draguner ihri Rößli am Zaum nohegfüehrt hei u verdrüssig abzoge sy. «Wie Brüeihchöhli,» het er für ihn sälber glachet u gfrohlocket, «die Bürschteli hei gchlynnet. Gscheht nen i ’s F... yhe rächt, dene Stolzgringe!» Aber wo-n-er gseh het, wie em Büeler sys Brüündli himpet u verdungen isch, het er däicht, die Gschicht chönnt doch de no Härd ufwärfe, un es wärd gschyder sy, d’Nase nid z’wyt vüre z’ha. Ersch no re Halbstung ischt er uber d’Gadestägen abcho, het d’Augen usgribe, wie wen er gschlofe hätt u isch zum Brunne go der Chopf wäsche. Die Manöver sy übrigens nienerfür gsi. D’Meitschi sy lengschten i der Pflanzig usse gstange u hei i Chehr ahegluegt, gäb das blessierte Roß guet vorwärts chömm.
«Hesch gseh, wie sie enangere blickt hei? Nändel meint, es heig ihm öpper ’s Roß abgloh», het d’Lene gseit.
«Emel afe vo üs niemmer, we doch allizsäme sy furt gsi», zwyflet d’Fride.
«Alli bis a eine...»
«Du meinsch Chlips chönnt...»
«Jo, das meinen i. Soll mi öpper brichte, dä
      31 heig gäng gschlofe u vo allem nüt gmerkt! U du weisch jo, wie-n-er isch. Wen er glaubt, er chönn mir öppis annemache, de stüpft ne der Tüüfel!»
«Aber mir sy doch sofort ufgsprunge go luege...»
«Er wird si scho versteckt ha. We sie ne nume hätti funge u ne vo Dach yhen usgschmiert, er hätt’s lengschte verdienet gha a mir.»
«Herrgott! U we sie jetz meinti, mir sygi faltschi Trüechter u heigin ihm’s am Änd no aggäh...!»
«So dumm wärde sie hoffetlig nid sy», lächlet d’ Lene, u beedisame hei gwüßt, daß das «sie» meh gäg em Schlatt ume zalet weder gäg em Büelhof.
«Aber we sie öppe no uf üse Hans Verdacht fasseti?»
«Er het wohl gwüßt, daß üse Brüedsch hütt nid deheimen isch.» D’Lene het neuerdings verschmitzt glächlet.
«Het ‹er›, soseliso! Jetz weiß i aber au öppis. Du schrybscht ihm! De mueß das Züügli scho ghörig im Gang syl»
«Gäll, wen i der jetz no rächt schön Uskunst gäb, das wär öppis für dys Gwungernäseli!»
«O, bhäb du nume dyner Heimligkeite für di, i chume der de scho no uber e Stäcken y. Aber der Muetter will i de hinecht brichte, wär do gsi syg.»
«Das bricht du nume längs u breits. Meinsch du, das wüsse sie nid scho lengschte, we sie heichöme?
      32 Mir sy däich nid imene Zündhölzlitruckli inne, wo-n-is niemmer gseht, u wie der Gwunger d’Lüt ploget, erfahrsch doch a der sälber! Chumm du jetz, mir müeße go de Säue zwägmache u a ’s Znachtässe däiche.»
Aber em jüngere Schweschterli sy nätteri Bildeli unger de luschtige Chrüüseline u vor de bruunen Äugline düre pfyfölterlet, Bildeli, wo gar nüt mit em Säuhafe, Chäsmilchbütteli u Härdöpfelchörbli hei z’tüe gha. Ungereinischt ertrünnt ere-n-use: «Het er der au afen einischt es Müntschi ggäh?» «Frog mi, frog mi,» lachet d’Lene u nimmt se-n-i allem Laufen obenyhe, «du muesch mi froge, i brichte der alls bis ufs Tüpfli.» U dermit git sie re ne Schutz, we d’Fride nid hätt gleitigi Füeßli gha, wär schi mysex ubersch Wäglibord usgchrugelet.
«Du bischt e Dohe, es Gschirr bischt, i mache di mytüüri z’bode», balget sie.
«Z’ersch muesch mi de ha; ha wär guet», güselet d’Lenen u springt. Die Jüngeri uf u nohe. D’Lene hinger e dicke Chrügelibirebaum u drum ume, d’Fride gäng uf der angere Syte. Ändtlige cha sie se-n-erwütsche bim Chittel, un jetz geit e regelrächti Fälete los. D’Lenen isch die Feschteri, d’Fride di Gleitiger, drum ma keni mit der angere rächt gfahre. Zletscht wird aber doch die Elteri Meischter u nimmt die Jüngeri a nen Arfel, daß sie si nümme wehre cha.
33 «We d’ di sövel hert für nes Müntschi inträssiersch, cha der doch afen eis gäh, daß d’ en Ahnig uberchunnsch, was sie öppe für ne Chuscht heigi.»
«I wott e kes, Babi du, emel nid vo dir eis», sprätzlet die Jüngeri u dräiht si wie ne Wurm, «i spöüe di mytüüri a, we d’ mi nid lohsch sy!»
«Nimm di in acht, du Säuhüngeli...» Die einti büschelet ’s Muul zum Müntschle, die angeri zum Spöüe, u plötzlig müeße beedezsäme lache, daß es se schier uberdräiht het, u löh enangere fahre...
E Rung dernoh isch d’Fride go Wasser reiche u het bim Brunne Chlipse troffe.
«Wo bisch du jetz au der ganz Halbtag gsi?» foht sie nen a usfrögle.
«Jg? Fule gsi bin i. Gschlofe han i.»
«Hesch de vo allem nüt ghört?»
«Was wett i ghört ha? Wen i albe zgrächtem zieh, chönnt mi einen ab em Tröglidechel ahegheien, i erwacheti nid.» Er het spöttisch glächlet derzue.
«Es sy drum Draguner do gsi!» U zuetrauliger: «Het ächt d’Lenen öppis mit eim, weisch du nüt?»
«Was wett i wüsse, das cha mir doch gradglych sy!» tuet er derglychen u lächlet für ihn sälber u däicht: «Mach du numen es süeßes Hälsli, du faltsches Milionechröttli, du chaisch mer no lang am Brot chnüüble, gäb d’ vor e Rauft yhe bisch.»
34 «Zwe flott Bürschtle syn es gsi. Mir hei ne du Wy ufgstellt. Uh, da’isch luschtig ggange! U derwyle het ne du öpper d’Roß abgloh...»
«Dä het afe rächt gha, so sött es nen allimol goh, we sie dürhar alls wei uberschnaaren u uberschnafere.»
«Jä eis dervo het si du wüescht zuegrichtet. Das chönnt de no e tüüri Schmier gäh, we’s i ’s Schloß geit. Emel mir wär es nid wohl, wen i dä wär.»
«Jä, hei sie ne de? Die chöü däich no nid i der Ornig es Roß abinge! De sött de öpper usfrässe derfür!»
«Papperla, nid chönnen es Roß abinge! Das wird si de scho wyse. Dä erwütscht de no einisch für Zwänzg, zell er nume druuf!»
«So erwütsch er mira, was geit mi das a?»
Dermit isch vorläufig der Tschuep us gsi. Chlipse het’s nid im gringschten angscht gmacht, un es ischt ihm grad rächt gsi, daß ihm’s die Meitli zutrauet hei, d’Lene het sölle wüsse, wär d’Finger im Spil gha heig. Drum ischt er alle hälufige gsi u het pfyferlet, ganz Rächestile hingerenangere. Wo-n-er zum Znacht cho isch, het’s ne gäng halbersch glächeret; er het nid chönnen ungerwäge loh, z’föpple u Gsichter z’schnyde, d’Hut ischt ihm wärklig im Ziferblatt umegrütscht.
«Wen i das nume nid verschlofe hätt, es reut mi schier z’tod. Öppis sövel Schöns gseht me de nid all Tag: Draguner, wo d’Gringe löh hange u
      35 ihrer Guline am Zäumli nohezieh, u Töchtere, wo ne ’s Plääre zvorderischt isch, wil sie nümme chöü dene Sühnline ungeregüggele! We me das nume hätt chönne photographiere, die betrüebte Gsichter alli, das wär es Luege! Für das Bildli zahlt’ i gärn es paar Franke, wen i de all Tag chönnt Freud dranne ha.»
Der Lenen isch langsam ’s Bluet i d’Backen uehegstige, u wo-n-er’sch nid het chönne lo gälte, seit sie:
«Im Grund wurd di das nid grad e Huufen agoh. Weder föpple du nume, uf das, was so nes Chnächtli derzue seit, chunnt es nid a.» Das Wort, die Mine u dä Ton hei gwürkt wie ne Geislezwick. Zündtrot ischt es uber Chlipses Gsicht ufglället.
«Oh, es müeßt no mängen u mängi go diene, we sie nid uf ene Huufe Gäld uehegheit wäri. U zum Erbe wär i nüt dümmer gsi weder anger Lüt», mürdet er vüre; d’Wort hei fasch nid näb em Halszäpfli uehe möge. Er ischt ufgstange, het d’Tür zuegschlage u wo-n-er dür e Brunneschopf hingeren isch, gfluecht alli Zeiche...
 * * *
... We eine sälben Oben uf der Rothaule im Zwüschestübli versteckt gsi wär u chly d’Ohre gspitzt hätt, wär er druberyhecho, was der Buur u d’Büüri vor em Yschlofe verhandlet hei.
«Du,» het d’Büüri agfange, «was säge mer derzue, we dä vom Schlatt zgrächtem Absichte het uf üsi Lene?»
36 «Was mer derzue säge welli? Däich nid vil. Lo gscheh. Der Sach der Lauf loh. Wär jo wytersch nüt Ungschickts, chönnt üs nume rächt sy. Aber nid, daß i trybe wett dranne. Sie sölli sälber luege, was sie machi u gäb sie zsäme chöü gattige.»
«Grad das meinen i au. Schlattersch sy jo nid vo de Rychschte, aber guet deheim u hei dürhar guet Lob. Sie chäm zu rächte Lüte. A der Ferdinand isch, sovil i ha chönne vernäh, ke untane Bursch, wärchig, solid u verständig. I mueß’ säge, i gsäch’s nid ungärn, we öppis drus wurd. Es wär guet, we sie us em Huus chäm, vilicht hörti de Chlipses Wunderligtue uuf. Es ischt en ungueti Gschicht mit ihm. Dummerwys het Mälchersch Frau wider gchlapperet u a die großi Glogge ghäicht, was mir lengschte wüsse. Un jetz reden all Lüt dervo u säge de albe no vil meh, weder daß wohr isch.»
«Mir hätti ne lengschte solle spediere. Un es wär gscheh, we du-n-ihm nid gäng z’bescht gredt hättischt. I förchte nume, am Änd blyb de no a ihre öppis hange, we sie scho nüt im Fähler ischt u si nid im gringschte mit ihm agloh het. I weiß nid, was däm Löhl i Gring chunnt u hätt gueti Luscht, ihm scho morn der Laufpaß z’gäh.»
«I miech’s nid; i tät no warte. Mir hei nen erzoge u sy für ihn verantwortlig. Un er ischt au en arme Pfosi. Löh mir ne gheie, so het er gar niemmere meh u wird schlächt. Alage derzue het er,
      37 ’s bruucht nüt, weder daß er de Rächten unger d’Finger chunnt. Un es steckt e guete Chärnen au in ihm. Wäge der Lene, das sy Fisimadänte, dertdüre söll er luggsetze. Dernäbe hulf i no einisch Giduld ha mit ihm... U was i no ha welle säge: Denen im Schlatt sött me doch vilicht e chlynne Wink gäh, wie me gäge se gsinnet syg. Nid daß i öppis wett erzwänge, ke Red; aber alls em Grotwohl uberloh cha me doch au schier nid. I weiß das scho yz’richte, ohni daß i mer öppis vergibe. Vilicht rückt’s de chly besser. Halt im Afang vo re Bikanntschaft sy die junge Lüt eigetlig fei e chly schlimm dranne. Schießt eine z’hitzig dry u ’s Meitschi schlüüft ihm uus u het ihm nachär vür, er syg ihre noheglüffe u heig ere d’Schueh abtrappet u dere Züüg, so ischt er au glaggiert, u mi treit ihm’s noh. U tüüßelet er numen um eini ume, so ischt es ere-n-au nid rächt u geit ere z’langsam ab Fläck. Es isch mytüüri no fei e chutzeligi Sach, das Wybe. Drum meinen i, mi sött enangeren ufrichtig u ehrlig eggägecho, oder aber abwinke, solang es no Zyt ischt u niemmer z’wyt ggange...»
D’Büüri wär im beschte Zug gsi, ihri Ansichten ubersch Hürate no wyter usenangere z’lege. Aber der Buur het afoh gihne u si uf die anger Syten umedräiht.
«Mach, was d’für guet fingscht. I bi müede. Mir wei schlofe. Guet Nacht.»
 2. Im Sädelbedli
«Du Klipsel, weischt, was mer die Schlingelbueben im Dörfli unte nachgschraue habe, wie i der Weg zum Sädel auffi ggange bi?» Es isch der allerwältsdütsch Malergsell gsi, der Schlumpf, wo das gfrogt het.
«Das wirden i wüsse, Sturm du», brummlet Chlips u stoßt ’s zsämegröllelete Spildecheli uf d’Syte.
«Guet, so will i der ’s erzehle, ’s geht dich sovil a wie mich. Wie ich dürs Gässeli außi ggange bin, sind die Giele am Weg gstande, links und rechts e ganzi Ferklete. Und wie ich der Rank gnomme hab, schreie sie mer nach: ‹Schlumpf geit uf e Sumpf!› I kehre mich um, setze mei freundlichstes Sunntagsgsicht uff und frag: ‹Liebe Kinder, wer hat euch das lustige Värsli gelehrt?› ‹Niemmer,› schreie sie, ‹es ischt is säuber z’Sinn cho.› ‹So,› sag i, ‹habt ihr das selber erdacht, das ist brav! Jetzt müeßt ihr’s aber au recht schön im Takt schreie und so laut ihr könnt, dann gfallt’s mir erst recht. Wer’s am lauteste rausbringt, kriegt en Zwanziger.› Mäuler habe sie gmacht und die Äuger aufgrisse, saufein sag i. Getraut habe sie sich aber doch nit recht ‹Alemarsch, drauf,› kommandier i noch amal, ‹ihr seid rechte Haseschwänz ihr.› ‹Du gischt is doch
      39 nume Prügel u ke Zwänzger›, murre sie und sind immer bereit zum Verschwinde. ‹Dummheite,› sag i, ‹wenn’s mir doch a Vergnüege macht! Dert uf de Wehrstei leg i der Zwanziger. Aber ehrlich Spil, Buebe, sunst holt ech der Tüüfel! Schaut’s her, do liegt er. Und nun emol druff wie die Posaune vor Jericho: Schlumpf...› ‹Schlumpf geit uf e Sumpf.› ‹No emol, alle schön miteinander!› ‹Schlumpf geit uf e Sumpf!› Hättet höre solle, wie die einghängt habe, saufein sag i, die wildeste Indianer würde’s nid besser könne. ‹Brav,› sag i, ‹mir scheint, der Klyne dort mit der prachtvolle Drecknase hat am lauteste gebrüllt. I will aber sicher sein. Vorwärts, Klyne, zeig mal solo, was du leiste kannst; aber mach nid, daß es in die Hose geht.› Drauf hat er losglasse wie a Brüllaff, dem der Schwanz ausgrisse wird, saumäßig gediegen ist’s gwest. ‹So, jetzt ist’s genuch›, sag i, ‹du Klyne bisch der Meisterbrüller, du darfsch den Zwanziger ufhebe. En andermal Kinder... Wiedersehn.› Aber so schnell komm i nid los von der Kligge. ‹Mir wüßte no eis Värsli,› lärmt’s hinter mer drein, ‹au eins, wo mer selber gmacht habe.› ‹Na, und das wär?› ‹Klips het e Tips! Klips het e Tips!› ‹Klingt au ganz nett,› sag i, ‹wirkli, ihr seid begabte Kerls. Müeßt ihm das recht laut deklamiere, wenn er ins Dörfli runter kommt, daß es alle Leut höre und Freud habe könne, dann schenk i euch nid einen Zwanziger,
      40 dann langt’s zu einem Funfziger.› ‹Aber verhaut er is de nid?› ‹Ob’s ihm so guet gfalle tuet wie mir,› hab i glacht, ‹des kann i nit sage, müeßt halt probiere.› Du siehst, Klipsel, unser Ruhm schallt durch alle Gasse, und mer werde täglich no berüehmter. Pros’t.»
Chlips het der Chopf ungerstellt gha u i ’s glyche Loch yhe gstaret. Jetz ischt er uhirschen ufgfahre u het gmuderet: «Ma nümme suufe! Die Fotzelbuebe solli mer das nume nohebrüele; i schryße ne mygottsseel d’Ohren uus».
«Äh,» grännet Schlumpf, «en Gichtknote bist, en Essigfaß, nid en Funke Humor hast.»
«Isch my Sach, geit niemmere nüt a!»
«Für was sind mer denn hie? Für d’Langweilerei, he? Was trägt das ab, der Kopf hänge lasse wie a alter Mülleresel? Bist doch sunst nid so einer gwest, so ne Dübel, wie der Basler sait. Jetz ist’s bei dir alleweile so, wie’s im Liedli heißt... wart, i will der’s glei singe:
 Ist alles dunggel, ist alles trübe, Diewäil mäin Schatz äin andern hat. Isch hab geglaubt, sie liebet misch. Ach näin, ach näin, sie hasset misch...»
«Halt ’s Muul, Sauschwob!»
Aber der Maler het si nid lo störe. Sys schwummige Schelmegsicht het glänzt vor Schadefreud, un er het nume no herter nidergha:

41 «Was nützet mir äin schöner Garten, Wenn andre drin spazieren gehn. Und pflüggen mir die Rösläin ab. Woran isch mäine Froide hab!»
«Halt jetz ’s Muul, we d’nid Schleg witt», dröüt ihm Chlips no einisch. «Loh ne doch singe, es ischt emel churzwyliger weder dy ewigi Sürmelei!» seit der Wirt u poschtiert si näbe Chlipse. U Schlumpf fahrt furt:
 «Was nützet mir äin schönes Medschen, Wenn andre mit spazieren gehn! Sie ghüssen ihr die Wängläin ab...»
Wyter ischt er nid cho. Chlips het usgwäiht un ihm eini wellen ufmässe. Aber der Wirt ischt ihm i Arm gfalle, u der Maler het näbenume gha, sie hei wohl gmerkt, was cho wärd.
«Kuh du,» lachet der Maler, «wegen so ner Jungfer Tulipa wird man die Ohre lampe lasse! Hier an dieser treuen Brust hat au manche gruht; aber keine ist würdig gwest, für immer daran zu ruhe. Sprießen alleweil frische Blüemli im Garten, Rosen und Veilchen und Gänseblüemli.
 Mußt du die Rote lassen. So geh zu äiner Blassen. Und hat die Blonde Launen, Versuch es mit der Braunen. Und will auch diese munkeln. So halt es mit der Dunkeln. Und taugen alle schlecht, Sag: ’s ist mir ebenrecht.
42 So mußt du es machen, mein braver Klipstaps, allen Weibern der schöne Segensspruch nachschicke: Euch soll der Tüüfel hole. Und nachher mußt du deine Seele baden im edeln Wein, in viel viel goldgelbem Waadtländerwein, sodaß sie draus schwimme kann, wie der Schwan im Teich. Und dann bekommst...»
«Der Schlotter, he? Dertdüre weisch du Bscheid», bängglet Chlips derzwüsche.
«Den Tatterich? Gut, also rede mer vom Tatterich, wenn du dich nit in höhere Regione aufschwinge kannst. Der Tatterich fördert mei Handwerk. Wenn ich den Tatterich hab, fang i an zu maserieren, und dann gibt’s alleweile die feinste Krümp. Ist keiner in Europa, der mir die nachmache könnt.»
«Er isch doch e Hundshagel,» seit der Wirt, «wen i a d’Schwangnäjere däiche, mueß i allimol lache.»
«Was het er de mit dere gha?» rüeft d’Wirti us der angere Stuben ubere. «Bscht, bscht, nix sage», warnet Schlumpf u het der Finger uuf.
«Jä, der Frau mueß i’s doch de no brichte, der Gwunger versprängti se süsch. Destwäge bruuchit-er nüt Chummer z’ha, es chömm wytersch... Übrigens, wüssit-er’sch Neuschte? Letschte Samschti hei sie i der Dorfchäserei unger Abteeltig gha. U wie alli Johr het’s für d’Liferante Wy u Chäs u
      43 Brot ggäh, sovil en jedere möge het. Do packe sie de alben y u ligen yhe, die wo em Wirt ke Batze Verdienscht gönne u z’gytig sy, e Tropf z’suufe. Der Roßbödeler heig e Mordiochischte glade, chragebabivolle syg er gsi. Aber das isch no nid alls! Vor der Chäshüttetür ussen isch’ gfrore gsi u glatt, daß nüt eso. U wo-n-er mit sym Dampf hei welle het, uberschloht es ne dert wie ne Cheigel, u du gheit ihm e Bitz Chäs us der Chuttetäsche. Un jetz het’s es Haloh ggäh, all Seck hei sie-n-ihm erläse, u Hüüfe heig er drinne gha, es hätt si eine vierzähe Tag lang chönne verchöschtige mit. Chöüt rächne, was das z’lachen u z’brichte git, dürhar, wo sie ’s vernäh!»
«E der verfluecht! Het’s ihm jetz einisch der Ermel yhegnoh, däm Gythung u Raggeritüüfel! Uh, das ma-n-ihm gönne!» frohlocket Chlips u ischt ungereinischt ume häluuf gsi. «Das mueß er de no es paarmol ghöre, das will ihm de um d’Nasen umezieh, däm Chnächteschindter», u het derzue uf e Tisch gschlage.
«Typisch», wärmt Schlumpf dry, «typisch», u dernoh ischt ihm für nes Rüngli d’Lafere gstange; er het der Zeigfinger a d’Nase tüpft u nohegstuunet. Plötzlig steit er uuf, het ’s Glas gäge ’s Liecht, dräiht’s zsringetum, runzelet d’Stirne, luegt mit stächigen Auge derdür wie ne Wasserdokter u streckt die Linggi bolzgraduse wie ne Wägwyser:
44 «Siii-lennziumm!... Kinder, der Geist kummt iber mich... brimm bramm brumm borium, mira mura morium... Ich seh eine Weggabel... Ich seh an der Weggabel eine Stange stehen... Ich seh an der Stange eine Holztafel... Ich lese auf der Holztafel eine Inschrift...: K-Ä-S-E-, Käse-, aha: Käsehandlung! Eine Hand mit ausgestrecktem Finger zeigt gegen dem Roßboden... Sela!»
«Du Hundsmilionewätter,» brüelet Chlips u chnodet uf e Tisch, «gäng chunnt der öppis Glungnigs i Gring. Allwäg mueß dert e Taffären ufgmacht sy, i weiß ganz exakt wo; ’s ganz Dörfli tuet si ubertröhle vor Lache. Aber der Ziger hesch vergässe, der Ziger mueß o no druuf!»
«Guet, so schreibe mer die ‹Käsehandlung› in die Mitti und in alli vier Ecke: Ziger! Ziger! Ziger! Ziger! Aber Maulhalte, verstande!»
«Heit Chummer für alt Schueh», rühelet der Wirt. «I wirden allwäg so dumm sy. das goh usz’trumme. Däm salzit numen uuf, was ech freut, es gscheht ihm vollkomme rächt. Wie het er’sch verwichen em Brieftreger gmacht, wo-n-ihm dä es schwärsch Pack brunge het! Es Zwänzgi hätt er ihm sölle drufzahle, wil es ubersch Gwicht gsi ischt. U was het er du z’Wort: Er heig jetz währli währli grad e ke Münz, er well ihm de öppen einischt es Glesli gäh. U het ne de scho meh so usegstüdelet.
      45 Drum der Briefer nid verläge, lachet u füüret ihm ungere: Was me hütt tue chönn, sött me nid uf morn verschiebe, es chönnt eine von ne stärbe, oder es chönnt süsch vergässe wärde... är hulf das grad ab em Gwüsse tue. Bis der Roßbödeler nümmen angersch dörfe het, weder ne i d’Stube heiße u der Gutter vürenäh. Jetz, heig der Brieftreger däicht, well er einisch Schades ycho u heig gleitig ustrauche. Aber dä donnersch Gytgnäpper heig der Gutter nid us de Fingere gloh u sofort wider i ’s Gänterli gstellt. Ersch wo-n-er der Schlüssel umdräiht heig, lueg er du no ume u frog mit der uschuldigischte Mine: ‹Oder hättscht im Fall no eis gnoh?› ‹O es wär mer gwüß no nid drufab cho›, säg der Brieftreger. U was gäb dä Schlaumeier zur Antwort: ‹He nu, we ’s nüt drufab chunnt, will i jetz ’s Gänterli nid no einischt ufbschließe, i gibe der disersch no öppen es angerschmol.›»
«Das glichet ihm wider, dem Chäsheer u Zigerbaron.»
«Aber jetzt zahlst was, Klipsel?»
«E Doppelliter zahlen i; aber z’ersch mueß d’Tafele hange.»
«Jetz will er mi au usestägele oder usestübele, der Gyzkrage.»
«Ke Red dervo, es isch nid das. Solang e Tropf Dünns uf em Tisch steit, bringt me di nid wäg dervo. U d’Tafele mueß no hinecht uehe. Morn
      46 isch Sunndi, do laufe Prediglüt, ganz Chuppele. Drum mueß sie am Morge hange. U drum wird nümme wyterkneipet, süsch machsch du de Chrümp druuf, wo niemmer i ganz Europa cha läse. Hinecht wird gschaffet, morn z’Obe will i de usrücke!»
«O je, mit sovil Durst im Lyb kann i nit schaffe...»
«U mit zvil Wy im Gring au nid!»
«O, öppen e halbe Liter möcht’s, glauben i, no erlyde», redt der Wirt y.
«So bring no e halbe, aber dernoh isch Schluß.»
Der Wirt ischt abtrabet. «So, jetz cha de der Fisch wider graduuf schwümme, äbe hätt er schi bal wellen uf d’Syte lege», seit er ab em Pschäiche. Schlumpf ischt jetz wider guet z’gäggels gsi. Er het sys volle Glas gäge ’s Liecht gstreckt, isch mit unger d’Nase gfahre, het d’Äugli zuedrückt, yzogen u sälig gstöhnet: «Blumen, Blumen, nischts als Blumen!» gäb er en andächtige Schluck langsam het lo aherünne.
Chly speter ischt en eltere, guetagleite Buur i d’Stube cho. Er het e Zwöüer bschickt u gfrogt, gäb er em Wirt nechschte Winter au es Hundert Schyterwedele rüschte söll wie färn. Er syg uf em Heiwäg u heig däicht, er well im Vorbygang gschwing cho froge. Der Wirt het syner zwe Kumpane sofort lo abfule, isch zue-n-ihm go hocke u het zuegseit. Chlips u Schlumpf hei si übrigens züpft u nümme vil Wäses gmacht, offebar hei sie dä Mändel gschoche.
      47 Sie hei glyanen ustrauche, d Chappen ufgleit u si drückt.
«Schlumpf wird däich morn z’Predig welle, daß er scho heigeit», spöttlet dä Buur (er isch denen uf der Rothaule no wytusse verwandt gsi).
«Das wär ihm allwäg e Vortel,» meint der Wirt, «dä hätt doch nid Chleider, daß er i ne Chilchen yhe dörft. Herjeses, Herjeses, wie isch das e Hüdeler! En jedere Rappe, wo-n-er verdienet, jagt er dür e Gurgel ahe.»
«Er ischt emel de e guete Chund für d’Wirte.»
«O herjeh, settigi Chundschaft gäb me wohlfel, sie vertryben ein nume die besseri Gaschtig u bringen ein i Verruef. Halb Necht mueß me de bi settigne Sürmle hocke, we me lieber gieng go schlofe, nei nei, settig gseht me lieber goh weder cho, die sy ein ke Nutze.»
Der Buur het vorahe gluegt u sy Teel däicht. «Für Chlipsen ischt es schad, wärche chönnt er, nid gschwing einen eso. Aber i förchte, es chönnt de uf der Rothaulen obe Neujohr wärde, gäb der Chrischtmonet usen isch, wen er eso zuefahrt.»
«Er sött halt nid gäng mit dem Fötzel-Maler desumegheie, i han ihm’s au scho meh weder einisch gseit, du magsch es glauben oder nid. Dä isch sys Verderbe, sys völlige Verderbe. Wie die Zwe zsämechöme, mueß irged e Blödsinn agreiset sy. Verwiche hei sie der Schwangnäjere eso ne Streich gspilt. Schlumpf het se-n-uf em Zug, wil sie-n-ihm einischt
      48 oder zwuri mit Traktätline nohtrappet ischt, u Chlips hasset se, wil sie d’Schweschter isch vo Mälchersch Frau uf der Rothaule, u die syg nöüen e Chlappere u tüei ne gäng verbrüele. Jetz ischt ei Sunndi d’Näjere z’Versammlig gsi, sie chieret jo chly uf die besseri Syten ume, u het wie gäng ihres Nachtgschirr unger e Brunnenablauf gstellt gha. U was föh die Schlingle dermit a? Näh der Chachelböhrer u mache re es Löchli i Bode. U sie chunnt äbe de nid vo Merkige. U sider stürm sie jetze kurioserwys dervo: Sie sött doch no hürate, hehehe.»
«So, isch ne settigs nid z’minger,» seit der Buur troche, «u meinen allwäg no, was sie für nes Heldestücki verüebt heigi? He nu, es wird scho no Lüt gäh, wo Freud hei dranne.»
«Natürlig git es, do cha üserein lang abwehre u säge, mi sött e settigen uschuldige Tropf erüeje loh. Chlips isch de nid öppe dä, wo si vil loht säge, er het’s gar unerchannt höch im Chopf.»
«Es schynt mer nid grad, süsch tät er angersch. Weder er wird au no z’ersch syner Hörner müeßen abschieße, gäb er gschydet.» Mit dene Worte isch der Buur ufgstange, het zum Stäcke griffen u guet Nacht gseit.
«Mein de nid öppe, du heigisch dä chönne verbängle,» seit d’Wirti, «hättisch sölle gseh, wie-n-er es Gsicht gmacht het, wo-n-er zur Türen us ischt!»
«Mira wohl,» rauet der Wirt, «eine, wo nid meh chunnt...»
 3. Tropfe
E paar Tag speter ischt Annemeji, d’Büüri uf der Rothaule, mit Chlipse aleini am Wohnstubetisch ghocket bim Zobenäh.
«So, das preicht’s jetz äberächt,» seit sie, «i hätt scho lengschte gärn einischt ungstört mit der welle brichte u het si nie welle schicke. Es isch mer Tag u Nacht nid us em Chopf cho, i ha der vil z’säge. Lue, es cha nümme so goh mit dir.»
«Jä, wosch mer d’Chappe schrote? U wen i de nid zueheha will? I zwyfle, wo-n-i de lang darheig.»
«Äbe, so bischt i der Letschti eine, puckt, ufbigährisch u chöpfig. Du woscht uf niemmere meh lose, u we me der es Wörteli seit, hesch z’widerbälle.»
«I mueß mi wehre, es wehrt si niemmer für mi.»
«Meinsch de. We si niemmer für di gwehrt hätt, hocketisch nümme do hinger em Tisch.»
«Jä, wen i öpperen am Wäg bi, chan i goh, scho hütt. I bi kes Ching meh u loh mi nümmen ytue u uf mer umetschalpe. Das hört einischt uuf.»
«Lue, wen i nid wüßt, wie-n-es bi dir inwändig usgseht u was si hinger dym puckte Wäsen u Großbrichte für nen arme Kärli versteckt, so tät i jetz au drufschmiden u säge: ‹So gang pack zsäme u mach, daß d’furt chunnscht u das sofort!› I tue’s nid, i probiere no einischt i gueter Meinig, gäb d’nid
      50 z’brichte sygischt. Aber we der der Düppelchopf scho sövel herte worden isch, daß d’ au vo mir kes Wörtli me magscht anäh, wird mer zletscht nüt angersch uberblybe. I meine doch, vo mir dörftisch säuft no e guete Rat u ne Lehr anäh. Du hesch süsch niemmere, wo der öppis nohfrogt. Oder kümmeret si eis vo dyne Gschwischtertinen um di? Un i bi der meh e Muetter gsi weder e Meischterfrau.»
«I ha nie ke Muetter gha..!»
«Eme frönde Ching cha me nie d’Muetter sy, wie synen eigete, we me scho wett, das bruuchsch mer nüt um d’Nasen umez’rybe, ’s sälb weiß i lengschte. Aber wär isch d’schuld, daß du ke Muetter hesch? Bin i d’schuld? I will der jetz einisch klarsch Wasser yschäiche, wär d’schuld isch: Dy Vater isch d’schuld u süscht e ke Möntsch. Hätt är chly sörger gha zur Muetter, sie läbti sehr wahrschynlig no. We eini nid chächer isch weder dy Muetter u de glych all zähen-englif Monet mueß es Ching ha, gsteit sie das nid uus u mueß zgrung goh. Bsungersch, we eini de no zum große Teel d’Hushaltig sälber soll düreschleipfe u der Ma vorab vom Lohn für ihn sälber bruucht, was ne düecht. So eine däicht halt numen a ihn sälber u loht ihm keni graue Hoor wachse, was us syr Frau u syne Chinge wärd, we numen är sys Vergnüege het. Lueg de nachär d’ Gmein, luegi d’Nochberschlüt oder wär well, gääb es us de Chingen öppis oder nüt, heige sie e Brosme
      51 z’ässen oder keni u es Eggeli uf der Wält obe, wo sie chöü läben, oder nid. U de wachse die Ching ohni rächti Pfleg uuf, müeßen etbehren u zläärem schlücken u gseh, wie’s angeri besser hei u wärde nydisch u verbitteret u chlage die ganz Wält a u mache se verantwortlig u däiche nid dra, wär nen ihres Glück vorewägg gstohle heig. We de so ne Vater, wo si nie cha zsämenäh u yschränke, no bilengerschi erger treicht u d’Muetter vo Mol zu Mol schwecher wird, bis sie am Änd dehinedewägg usgmärggelet isch, wie sölli de no gsungi, chreftigi Ching uf d’Wält cho? Zletscht git’s nume no Mißgeburte u Fählgeburte, u ändtligen erbarmet si der Tod uber ne settigi armi Kreatur. So ischt es bi dyr Muetter ggange, u du chaisch no froh sy u Gott danke, hescht e gsunge Lyb u ne glirnige Chopf mit uf d’Wält ubercho. Du hättischt e rächti Muetter gha, i ha se guet gchennt, mir sy zsäme z’Ungerwysig ggange, u we sie no läbti u do stieng, sie wurd der säge, gäb du Grund hättisch, mir e böse Chopf z’machen oder nid...»
«I ha früecher nid z’chlage gha...»
«U hättischt es au jetz nid. I bi vilicht nie meh e Muetter an der gsi weder grad hütt. Glaub du, es gang mer ring, däwäg mit der z’rede un i mach’s numen üseretwäge un uf üse Nutze hi! Dynetwäge gscheht es, mir uberchämi uf der Rothaulen obe wäger süscht au no öppen e Chnächt, u de wäri
      52 mer druus u dänne. Aber i ha dyr Muetter versproche, i well de zue der luege u well di muschteren u brichte, daß es öppis Rächts us der gäb. Un i ha’s gäng guet gmeint mit der, u drum söllisch du mer lose, i ha meh erfahre weder du. Es isch die höchschti Zyt, daß es en Änderig gäb mit der. Es geit mit der hingertsi, wie ne Bänne dür nes Bord ab. E liederlige Kärli wirscht, e Plaraaggi u Wirtshushöck, du chunnsch dehinedewägg schreg dry. U du verderbsch der dy ganzi Zuekunft. Du gschpürscht es sälber wohl, we d’s scho nid glaube wosch.»
«Oh, was us mir wird, chunnt däich weni druf a!»
«Wohl chunnt es druf a! So darfsch di nid lo gheie. All Lüt rede vo der u vo dyne dumme leide Wirtshuusmüschterline.»
«Es geit se gar nüt a!»
«Wohl geit es! Alli geit’s a, wo’s guet mit der meine.»
«Oh, vo däm Guetmeine sött me lieber schwyge, vo däm hätt i de bal gnue. Es het ame chlynnen Ort Platzg, das Guetmeine, mi gspürt de mängischt öppis angersch au.»
«Jä lue, i weiß wohl, was di sticht u worum de sövel erbitterete bischt u leid tuescht. Un i ha der welle borge u der nid wellen a ne seere Blätz cho. Aber we d’mer gäng wider eso chunnsch, so chan i nid angersch. Dys Choldere u Wunderlen ischt allszsäme wäge der Lene. Aber mir hei re-n-emel
      53 nid chönne bifähle, sie soll di näh, we sie di doch nid wott u nid ma!»
Chlips ischt ungereinisch bluetrote worde. «I..., han i einischt es Wörtli lo verlute... au numen e Ton?»
«Nei, gseit hesch nüt, üs nid u der Lene nid. Du hesch wohl gwüßt, was es abtrieg. Aber daß se gärn hättisch welle, het me mit eme Zwilchhändsche chönne gryfe.»
«Es isch nid wohr, i froge re nüt dernoh, i hasse se.» Wie us ere Röndle sy die Wort vüregschosse.
«Jo jo, du hassisch sche u frogscht ere nüt dernoh, das rymt si guet zsäme. Du hassisch sche nüt liebersch.» D’Büüri het halbersch glächlet derzue.
«I ergere mi uber sche, wil sie so hochmüetig isch. Dernäbe cha sie sy, wo sie will u mache, was se freut, es birüehrt mi nüt.»
«Gib das em Dangelstock a, vo de Lüte glaubt der’sch doch niemmer!»
«Wil sie Freud hei, ein taube z’machen u z’ploge, die dumme Löhle.»
«Daß es unger d’Lüt cho isch, sy mir nid d’schuld, un es isch mer nid am Ort. Dernäbe chöü mer ne d’Müüler nid verbinge, u zum große Teel muesch es dir sälber zueschrybe, we’s e Lärme ggäh het. Hättsch minger gchupet u wunderlig to, es wär niemmer uf dä Gidanke cho. Du hättsch es im stille sölle verwärche; Hoffnig isch nie keni gsi. Ferdinand u d’Lene
      54 sy lengschten einig gsi, lang vorhär gäb mir numen öppis gwüßt hei. U hütt sy sie go d’Ringe chaufe. Do drannen ischt also nüt meh z’ändere. Drum bis i Zuekunft gschyder, u loh der nüt meh amerke. Misch di nid i Sachen yhe, wo di nüt agöh u zieh di us em Wirtshuus zrugg. Es bruucht nüt, weder daß d’ ordli tuescht u nümmen Alaß gisch, de hört das Gred vo sälber uuf u chunnt graad e Chueh nohe, wo lengeri Hörner het.»
«Oh, was i gmacht ha, hätt alls i ’s Mäß möge, wen i e ryche Buresuhn wär u ne große Hof hätt. Mi tät mi de angersch aluegen u bihandle. Aber amenen arme Chnächtli darf en jedere ’s Muul abwüsche, wen er scho sälber kes Hoor besser isch.»
«Vil Lüt luege numen uf das, wo eine het, i cha’s nid abstryte. Aber i bi nid eso. Für mi isch Gäld u Guet no nid alls, dermit het me no lang nid gläbt; ’s Glück hanget nid enzig a däm. Rychtum isch fryli e schöni Sach, we men ehrlig derzue cho ischt u vernünftig mit umgeit, aber vilnen ischt er numen es Verderbe. E Möntsch mueß sälber au e Wärt ha, es mueß öppis mit ihm sy, un er söll wüsse, was er z’tüe het u was es erlyde ma. U dertdüre chaisch du au no nid poldere, du hesch no ke sichere Wäg unger de Füeße. Es fählt der no vil, das loh der gseit sy. Flügt der e Chräje uber e Wäg u macht Gwaagg, so gumpisch du uuf, flöügaschtisch u machscht au Gwaagg. Allbott bischt us
      55 Nuet u Fädere u schutzgatterisch dry, wie nid gschyd. Wär will e Meischter wärde, mueß vorab ihn sälber möge gmeischtere. Lue einisch der Buur a! Mi cha ne histelle, wo me will, gäng weiß er, was er z’tüe het u was ihm asteit, weiß, was er ihm sälber u syne Lüte schuldig ischt. Er ubersinnet z’ersch, was er macht, u springt nid dry wie ne Göhl. Wen er de aber öppis a d’Hang gnoh het, mueß es de strub goh, gäb er dervo zruggsteit. Das fählt dir no. Du schießisch dry, wie ne Muni i ne Chrishuufe, u wott’s der nid grad no dym Chopf goh, so fohscht a choldere u töübbele. Allbott isch Stiere-Neu i dyr Brattig. Ei Augeblick brönnscht uuf, mi tüei der zweni Ehr a, der anger Augeblick zellsch di mit em erschte beschte Schnapslump zsäme, gheischt u poleetisch mit ihm i de Pinten ume u schämsch di nid, ihm hälfe leidi Müschterli z’mache, wie das mit der Näjere. Für ne Schwigersuhn, wo si eso gmein macht, wett i mi bidanke, u wen er Schübel Gäld u ne schöne Hof hätt. Wen es di drückt, daß du numen e Chnächt bisch, so tue eso, red eso u däich eso, daß me der nid uf hundert Schritt der Chnächt agseht! Glaub mer nume, d’Lüt uberchömen uf der Stell e besseri Meinig vo der, u was no vil wichtiger isch: du sälber au! Lue, e Möntsch, wo nüt uf ihm sälber ha cha, isch verlore, isch der ungfelligischt Tropf, wo-n-es cha gäh, heig er vil oder heig er weni. Nie ischt er mit ihm sälber zfride. Mi cha
      56 nüt uf ein sälber ha, we me nid ordli tuet u flyßig schaffet, syg es de, was es well...»
«Jo jo, nume nie ke ungrade Tritt tue u chrüpple bis me nidergheit, das gfallt de Buren a de Chnächte...»
«Un isch de Chnächte ke Schade, es wärchet niemmer herter, weder daß er mah... Chan i der nid no chly yschäiche, lue, es wär do no e schöne Chüejer uf der Milch!»
«Ma nümme, ha gnue...»
«So wart jetz glych no es Schützli, i bi graad fertig u ha der nüt Bös’s meh z’säge. Schaffe chaischt u hesch es to, dertdüre sy mer zfride mit der. Wärchesthalb tätischt is reue, we mer di nümme chönnti bhalte. Aber ’s angere mueß derzue cho: ’s Chopfha, besser der Schnuer noh haue u Ordelitue. Du bisch no jung u muesch no mängs lehre, weder das wird si alls mache, we d’ der guet Wille hescht. U wäg em Chnächtsy: Herjemersch, all Lüt müeßen angerne Chnächt sy, kene cha mache, was ihm gfallt, irged uf ene Wäg ischt en jedere abunge. U we du meinscht, e guete Chnächt syg nid gschetzt, bisch du völlig uf em Holzwäg. Wo-n-i no deheime gsi bi, ischt uf em Nochberghöft en alte treue Chnächt gsi. Vo däm het my Vater albe gseit, mi sött nen i Guld fasse, der Chennigischt u Verständigischt uf em Hof syg nid der Meischter, dä gäb em Chnächt i mänge Teile nid Füetteri. U der Vater het si dermit
      57 nid öppe welle wärt mache oder süscht e Vortel drus zieh, es ischt ihm würklig eso gsi. Üs Chinge het er ygscherpft, daß mer aständig u höflig sygi gäge dä Chnächt, er müeß si süsch schäme vor ihm, das syg ganz e sältene Möntsch, vor däm sött me der Huet abzieh. Am Sunndi vo der Predig hei isch Vater gäng am liebschte mit däm Chnächt, sie hei albe fasch nid chönne fertig wärde mit Brichte. Lue, we du e settige wurdisch, wie das einen isch gsi, i weiß nid, was i der chönnt zlieb tue, aber vil, do chaisch druf zelle. Mys Guetmeine darfsch du nid i Zwyfel zieh. We’s di einisch gluschtet z’hürate u d’es rächts Wybervolch astellsch, het sie au Platzg bi-n-is. Im Ofehuus äne loht si ohni groß Chöschte e fründtligi Bhusig yrichte, u z’wärche u z’ässe ischt hoffetlig uf der Rothaule z’allne Zyte gnue, au wen ig u der Vater nümme do sy. Aber du muesch nid mit em Chopf d’Rafen aheschieße, du muesch dyner Öpfel ame Baum gwinne, wo d’magscht uehegrecke. Du bruuchsch mer jetz ke Antwort u kes Verspräche z’gäh, es worgget u wallet no z’fascht i der. Aber däich druber nohe, zgrächtem, u schöpf nid numen es paar Plööterli mit der Schuumchellen obenab! U dernoh tue, wie-n-es si ghört. I ha der jetz lang prediget, vilicht nume z’lang; aber du bisch mer gar mängischt uf der Schoß ghocket, hesch mer Muetti gseit u Äli ggäh, i ha das no nid vergässe u ha nid angersch chönne.»
58 No dene Worte isch d’Büüri ufgstange, het ’s Brot i d’Tischtrucke to u afoh Gschirr useruumme. Chlips isch mit eme Wätterwulchegsicht zur Türen uus u vorusse no es Wyltscheli blybe stoh, dernoh het er schi uber d’Stägen uuf i sys Gaden uehe gmacht.
E halb Stung speter isch der Mälcher heicho u i der Chammere näbezuehen i syner hölzige Stallbottine gschloffe. Wo-n-er ischt uberahecho, seit er zur Büüri: «Was ischt ächt mit Chlipse? Dä gruchset u schnobseret, wie’s ne wett putze. I glauben emel, er lig im Näscht!»
D’Büüri het e ke Mine verzoge: «Chrämpf het er. I han ihm müeße Tropfe gäh. Loh ne nume ganz rüejig lige, es wird ihm wohl de ume bessere!»
 4. Wintergwächs
«Gang reich ’s Zobeseckli dert im hohle Stock, Chlips, der Mage plampet mer im Lyb ume, wei Zvieri näh», het der Rothaule-Haneß gseit u ’s Haubiel i Trämel gschlage. «Chömit, mir göh dert unger die dicke Saumtanne, es chunnt wider e Staubbete.»
«Jo, u ne fermi, mi chönnt meine, es well scho nachte, so het das gfeischteret», seit der Mälcher, schloht sy Achs au i Stamme u chlopfet d’Tubakpfyfen uus: «So wei mer däich!»
Sie hei uf eme heitere Grötli obe gholzet, wo me uber ne Blütti u jungen Ufwachs i ne stille,
      59 wältverlorne Waldchrachen ahegseh het. Unger ne zuehe sy alti Bau- u Trämeltanne gstange, pfyfegrad wie Soldate, Tuller a Tuller die ganzi Muelte voll, fei en Armee. E paar rauzig Luftstöß hei dick Yön Schnee druber gwürblet, u die alte Chnüüße hei afoh walpele, wie we sie ihrer gstabeligen Äcken i Chuttechragen ahezieh wetti. Dernoh het’s höre lufte u zgrächtem afoh obenahe mache, Flocke, schier wie Wäschlümpe.
Ungerwyle hei d’Holzer es troches Plätzgli gsuecht, wo me gäbig u gschärmet het chönnen uf ene Stock hocke, u sy hinger ihres Zobe. Der Buur het ’s Seckli ufto, Chäs u Brot u agmachts Brönnts uspackt, u d’Chnächte hei d’Sackmässer vüregnuschet, am Hosebei abputzt u en jedere e tolle Hingerumebitz Sälberbachnigs u ne Totze Chäs abgsablet. Gredt isch derby weneli worde, sie hei mit Ässe z’tüe gha u albeinischt e Schluck us em Glesli gnoh. Derzue hei sie gueti Triftig gha, z’luege, wie schön es schnei, u wo niemmer meh möge het, seit Haneß:
«Es düecht ein doch niene besser weder im Wald usse. U öppis sövel Schöns wie grad jetze, gseht men au nid all Tag. Lue men au wie fridlig u still die Flocke chömen ahez’ryte, es wird ein gwünd zmuet, wie i re Chilche. Es schneit doch niene sittiger u schöner weder so imene verlornige Waldgraben usse. Tuusigmol cha me’s gseh, u doch gfallt’s ein gäng wider u tuet ein wohl.»
60 «Wie mängi ischt ächt ahezwirblet, wil mer do hei ggässe?» bängglet der Mälcher derzwüsche, für au öppis z’säge.
«Das wurd ein i d’Gäng gäh, we me die sött zelle, Heiterefahne», lachet Chlips, «u ersch, we me se de no sälber sött uszaggele u sövel schön glychlig verteile!»
«Sälb isch gschyder, müeßi d’Lüt nid, süsch möcht men erscht nienemeh gcho. Das gäb de no es Brösmeli meh z’tüe u z’güggele weder Schofwulle zeise oder en alti Matratze rupfe», erchennt der Mälcher.
«U ohni Grampolen u Braschte gieng’s de allwäg nid verby. Do müeßt me däich de der Himel au no usmarche u emen jedere sys Plätzgli abstecke, wo-n-er hätt z’bsorge.»
«Emel no säuft», ergryft der Buur ’s Wort. «Aber es isch doch eiget. Nom Drösche bin i allimol kaput u ha Hueschten u churzen Ote u bi doch gäng am Schärmen u a der Tröcheni gsi. Im Wald usse hingäge bchymme mi allimol wider, wen i scho mueß am Wind u Wätter usse sy. Aber Dröscherstaub u Waldluft sy halt zwo Sache!»
«Wen es uf mi abchäm», git ihm Chlips Byfall, «mir miech’s au nüt, ’s ganz Johr im Wald usse z’schaffe. Bas isch men eigetlig niene.»
Der Mälcher het vermöükt glächlet. Er het däicht, emel gägewärtig syg Chlips ohni Zwyfel im Wald usse bas weder öppe deheimen i der Stube. Uf der
      61 Rothaulen isch nämlig d’Näjeren uf der Stör gsi, u zwar die vom Schwang, wo Chlips mit ere het Chritz gha. Sie isch gäng no chybigi gsi uber ihn u het ihm bim Tisch albe Blicke ggäh, Blicke, wo-n-ihm hei welle säge, was är für ne uschafelige Süchel syg u was er ihre für ne himelschreieti Sach annegmacht heig, daß er allimol froh isch gsi, wenn er wider zur Stubestür uus chönne het. Wär schi minger en uschuldige Tropf gsi, sie hätt’s Chlipse ring chönnen ytrybe. Sie hätt ne nume bruuhe z’froge, wie-n-ihm die Usstüür gfall, wo sie für d’Lene hälf näje, de wär d’Wäschplere gguslet gsi. A das het der Mälcher gsinnet, aber nüt dervo lo verlute u ne Pfyfe Tubak ygmacht; er het nüt bigährt, mit Chlipsen i Hatz z’cho. Glydruuf sy all Drei ufgstangen u umen a d’Arbit, we’s scho gschneit het. — —
Angfährt z’glycher Zyt isch der Tünerli-Schryner uf der Rothaulen am chirschbaumige, möschbschlagnen Uszieihtisch ghocket u het Wurscht, Brot u Chirschiwasser vor ihm gha.
«Tünerlitünerli, wie hurniglet u strubuußet das,» het er zur Büüri gseit u gar bidänklig Runzele zogen a der Stirne, «wen i nume scho wider uber e Grot ab u z’Mutzliwil nide wär! Bi halt es eltersch Manndli u nümme für a ’s Wätter use wie albe.»
«Eh, i wett nid so angschte u no nes Gleseli
      62 näh,» lächlet Annemeji, «es dünnet graad e chly u vilicht hört’s no ganz uuf, we d’ihm magscht erwarte!»
«Macht mer nid d’Gattig, macht mer bim Tünerli nid d’Gattig. U mit em Glesele, äis chönnt mer au vor en Ote cho. Bi nid dra gwanet, abselut nid dra gwanet.»
«Oh, für ne Gleseler luege mer di destwäge no lang nid a, we d’scho no öppen es Schlückli nimmsch, gäll nid. Näjere...»
«We niemmer meh trouch...», lächlet die.
«Jä, es wär mer de nid aständig, nid aständig, der Tünerli nei. Was sie uf der Rothaule vo ein däiche, cha ein nid gradglych sy. Em... also... säg emel de Haneße, es heig mi drückt, daß i-n-ech so lang heig müeße lo warte... u eh... sie chönni die Lade, wo-n-i usegläse heig, scho die Wuche bringe, es müeß jetz rücke, i gang, so bhäng i chönn, druflos. Jo... un eh... redit de no mit der Lene, wie der alls wellit ha, daß es de ihren u euch rächt ischt. Es wär mer de dranne gläge, re ne Husrat z’mache, wo sie ihrer Läbelang Freud dranne het u dürhar ungschiniert zeige darf. Aber z’ersch mueß i i allne Teile wüsse, wie der’sch gärn heit u worann i bi, dernoh löht de nume Schryner-Köbin mache.»
«Eh, das wird scho rächt usecho, do hei mer ke Chummer. U jetz nimm no nes Schlückli, du darfsch de härzhafter a ’s Wätter use.»
63 «So will der folgen u das no usmache; aber dernoh mueß es sy, süscht etnachten i. Schuldige Dank de, z’hunderttuusigmol. U hau mi emel bi Haneße chly use, u säg ihm, es syg mer bim Tünerlitünerli nid ehnder mügli gsi, d’Lüt welli ein schier verlochen i der Arbit.»
Dermit het er d’Tür i d’Hang gnoh u guet Nacht gseit. D’Büüri ischt au no mit ihm voruse; es het se wunger gnoh, wie-n-er ab Fläck chömm. Glydruuf isch schi cho der Tisch abruumme u seit i der Chuchi zur Fride: «Herjeh herjeh, wie git das z’schnobsere, we so ne Stubechutter einischt a ’s Wätter use mueß!»
«Jo jo,» lachet d’Fride, «es wird ne vom Tünerlitünerli nohe ggruuset ha.»
«We üsersch Mannevolch so wett — schier ufgeischte wäg ere Schneegolzete! Richtig obenahemache tuet es toll. Üser chömen allwäg flätschnaß hei. We me de drann usse sy u darha mueß ohni Chragen u Parisol, isch’ de en angerlei. Tue no e Wedele i Heizofe, daß er rächt warme wird u me ne d Chleider tröchne cha. I will Drättin go d’Finken i ’s Guggeli stelle u anger Strümpf vürelege.»
E Rung dernoh isch’ Mannevolch agrückt, naß wie vüregwässereti Müüs. «E dir strube Gescht,» het Annemeji guetmüetig balget, «es git jo schier Treibe hinger ech noh. Daß der mer de nid däwäg i Stall göht! Es isch doch gäng Zug im Brunneschopf, u wie ne Schwick het men e Pfäffer ufgläse.
      64 U we me nid chächer ischt uf der Lunge weder du, Drätti, mueß me dopplet Sorg ha u borge. Dir söttit alben au heicho, wen es däwäg obenaherönndlet, es wär deheimen au gäng öppis z’tüe! Legit ech trochen a u gäht mer disi Ruschtig, i will se de verörtere, der Ofe schmürzt jo fasch vor Wermi. U du, Drätti, chumm i d’Näbetstube cho nes Flanällhemmli alege!»
«Es ischt is gar nid so handtlig ggange,» het Haneß abgwehrt, «chly naß wärde schadt ein nüt, d’Lüt sy all z’ersch naß gsi, gäb troche. Es gruuset ein viel meh drab, we men i der warme Stube hocket, weder we me sälber drann ussen isch. Söttisch mer de do dä Uberstrumpfhaft früsch umen abüeze, er wott lo goh.»
«Mahn mi de dra, wen er trochen isch!» Sie trappet vora i d’Näbetstuben ubere u drückt d’Tür i d’Falle. «Der Schriner isch de dä Halbtag do gsi u het Laden usegläse für Lenis Trossu. Es syg ihm nid ehnder mügli gsi; aber jetz well er schützig druf los, mi soll ihm se no die Wuche bringe. Jetz weiß i nid... wie isch ächt, darf me Chlipse zuemuete, mit z’fahre, oder isch’ gschyder, du gangisch sälber?»
«Frog ne, du merksch de graad, wodüre. We’s ihm nid im Gürbi isch, will i scho sälber goh. Weder i glaube, er syg jetz umen im Sänkel. Sit Leni im Hushaltigskurs isch, tuet er nöüe nüt meh derglyche u het nid einisch meh gwunderlet.»
65 «Er het grüüsli Freud, daß er für Hanse cha ystoh u darf fahre u mit de Rosse mache. Dernäbe cha me nid in ihn yheluege, i traue, es syg ihm doch töüfer ggange, weder daß me gmeint het, u Sorg ha mueß me gäng no zue-n-ihm, er chunnt is jetz gar chummlig. I froge ne de, daß ’s niemmer ghört.»
So isch’ gscheh u no der glych Obe. Chlips isch chly rote worde, het aber sofort der Bscheid ggäh: «Worfür sött i nid welle fahre? Das chan i däich so guet wie nen angere!» U dermit ischt alls im Greis gsi.
Scho der anger Vormittag isch Chlips mit ere Schlittete Holz u Lade uber d’Rothaulen ab. Er ischt au guet i ’s Dorf ahecho mit u hätt ke Hahn dernoh gchräiht, we nid dert zum Ablade dummerwys der Roßbödeler derzueglüffe wär. Natürlig het dä sofort ernäslet, um was es si tüei handle u daß jetz der Augeblick cho syg, wo-n-er Chlipse «d’Chäshandlig» chönn ytrybe. Daß ihm Chlips u ke angere zu där schöne Taffäre verhulfe heig, het ihm niemmer bruuhe mit em Löffel yz’stryche. Aber was wott me, we me nüt cha biwyse? Do mueß me süscht uf ene Wäg luege Schades yz’cho. Mit Hüeschtle, Gränne u Meggele isch der Roßbödeler um e Schlitten ume gstämpflet.
«Prächtig Lade, prächtig Lade, suferi, userläseni War! Derig Chirschbäum trifft me hüürmehi sälten
      66 amen Ort. Wird es Hochzytbett sölle gäh, hehehehe! Dä cha si gfreue, wo do drin schlofe cha, hehehehe... sälbzwöüt, meinen i, hehehehe! Mit däm tät allwäg no mänge tuusche, hihihihi. Do muescht awänge, Schryner, bis ’s Tüpfli uf em I ischt, es isch schi säuft derwärt, hehehehe!»
«Das geit di nüt a, mach, daß d’furtchunnsch», ruret Chlips füürzündtrote vor Töübi u macht Auge wie glüejigi Schybli.
«I wirden uf offener Stroß wohl öppe no nes Wort mit em Schryner dörfe rede, das wird mer kes härglüffnigs Chnächtli dörfe verbiete! Di, Chlips, geit ’s Hochzytbett jo au nüt a, wen i rächt brichtet bi, hehehehe! Dert streckt si ganz en angere drinn, hehehehe!»
«I säge der no einisch: Halt ’s Muul, u mach di dänne, we d’ nid Schleg witt...»
«Jä truurig ischt es scho, we me si hun’gsüeß Hoffnige gmacht het u hingernohe mueß gwahre, daß men am Narebängel glüffen isch, hehehehe! Settigs miech mi au taube, hehehehe! Aber eso geit’s uf der Wält obe: Der eint uberchunnt die schöni Hochzytere u der anger der Schueh a ’s Hingere, hihihihi!»
Jetz isch bi Chlipse Murten uber gsi. Im Hui het er uf e Geiselstäcke greckt, der Roßbödeler am Bode gha un ihm ’s Hingere drösche.
Der Schryner isch vor Angscht schier ufgumpet.
      67 «Bim Tünerlitünerli hör uuf, es ischt e Buur, e ryche Buur!»
«U wen es e Heer wär» chychet Chlips, «dä Giftchrott hätt zähemol meh verdienet!» No es paar het er ihm lo lige, dernoh ischt er ufgstange u het d’Geisle verschlängget.
«Hättsch nid sölle, lue, es chunnt der wäger nid guet use», jammeret der Schryner.
Derwylen isch der Roßbödeler au wider zwäggraagget u het afoh spängele. «Das ischt es Heldestücki, es alts, schittersch Manndli z’uberschieße, wo niemmere nüt i Wäg gleit het. Weder mir wei de luege, gäb das agang. Du bisch mer Züge, Schryner, u du au, u du au,» seit er zu dene, wo zuehegsprunge sy cho luege, was do los syg, «allzsäme nimen ech für Züge. U dir, Chlipsli, will i de d’Suppe salze, daß d’weisch, gäb men en alte Ma däwäg traktiert, wo kem Möntschen öppis zleid to het. Chaisch de dyner Bätzeli vürechnüüble oder probiere, wie d Chefisuppen e Chuscht heig, Gäld hesch du doch kes für z’zahle!»
Dermit ischt er dervoghimpet, wie wen er ke ganze Chnoche me im Lyb hätt.
«Mach du nume, was chaisch, d’Hauptsach isch, daß d’einisch dy Teel ubercho hesch», brüelet ihm Chlips nohe.
«Cha der glych e wüeschti Schmier gäh, i bigährti bim Tünerli nid a dym Platzg z’sy», chlönet der Schryner.
68 «Dä geit doch schnuerstracks gäg em Dokter u Landjeger zue», stimme die angere by.
«U wen i Schmärzegäld zahle mueß, es reut mi ke Bohne. Däm einisch dörfen ufmässen u ablyre ischt au vom Schönschte gsi, wo-n-i afen erläbt ha», lachet Chlips u schiebt d Chappe spitz ufs Ohr.
Wo-n-er isch fertig gsi mit Ablade, het er no i d’Mühli müeße go Fuettermähl näh, u dernoh ischt er gäge heizue. Im Sädelbedli ischt er go ne Dreier ha, u der Wirt hätt ne welle versuumme u mache z’blybe. Aber Chlipses heiße Bluet het scho chly verwallet gha. «I cha d’Roß nid lo stoh, es angerschmol», u isch gschobe. So ischt er no vor em Zimis wider uf der Rothaule gsi.
«Alls guet abglüffe?» frogt ne Annemeji fründtlig.
«Sowyt wohl», drückt Chlips vüre u foht a abspanne.
«Jä, was wott das säge, ‹sowyt›?»
«Daß i einen usgschmiert heig!»
«Usgschmiert, öppis Hungs eso!»
«Usgschmiert, jo, der Roßbödeler. Wo mer abglade hei, mueß es dä emel au grad zueheschneie. U natürlig het er müeße ’s Muul dry häiche u mi hunzen u föpple, u de giftig wie ne Siech. I ha ne gwarnet; aber däm chäm’s hingefer use, we ’s vorder Loch vermacht wär. Er het’s nid chönne lo gälte, bis i mit em Geiselstäcken uf ihn bi u ne gwullet ha.»
69 «Ums Gottswille! Du hescht ihm doch nid öppis verschlage?»
«Jo wohär! Ghimpet het er fryli u derglyche to; aber i weiß genau, wo-n-ihm abgliedet ha, dert schadt’s ihm nüt. Weder eh,... azeige wird er mi wohl!»
«Das ischt e Sach! Daß d’ di albe nie meischtere chaischt!»
«I ha mi afe hundertmal gmeischteret, es het’s niemmer gmerkt. Aber dä Rung isch’ nid mügli gsi, zvil isch zvil, einisch het der Guger müeßen usgoh.»
«De nimmt’s mi no wunger, daß sövel zytlig u nüechter heicho bisch!»
«Do gseht men äbe wider, daß i mi nie meischtere cha», trümpft Chlips u füehrt d’ Roß i Stall.
«Schlücke het er richtig scho vil müeße, das isch wohr», seit d’Büüri für sche sälber. «Ach, ach, wie isch da au es Verhäich.» U rüeft ihm noh: «Gang de nümmen uf öppis los, mir wei jetz de ässe, i will go tische.» ...
D’Wuche druuf het’s e willkommeni Abwächslig ggäh, d’Metzg isch nohe gsi. Mi het se-n-uf e Samschti verleit, daß alli chönni derby sy. Hans ischt uf der landwirtschaftlige Winterschuel gsi u d’Lenen imene Hushaltigskurs. Die hei au gärn welle heicho u beedi uf Wunsch vo den Alte Urlaub verlangt für e Samschtinomittag u Sunndi. Annemeji het fasch nid möge gwarte, bis sie sy do gsi.
      70 Allbott het es der Chopf zum Flügeli usgstreckt oder ischt uf d’Bsetzi use goh halse, gäb me se no nüt gseih dür e Chehr uf cho. Es het ganz roti Bäckli gha vor Freud u isch ne bis wyt vorsch Dachstrauf usen eggäge, wo sie ändtlig cho sy. Emel de Hanse het es gäng angersch müeße luege, wie-n-er gwachse heig u wie gsung u chäch er usgseih i syne neue brave Chleidere. Gschwing gschwing het es der Gaffee ab em Ofe gnoh u ne die saftigischte Möckli Fleisch u Späck ufs Täller gleit. «Weder dir syt jetz däich nümme schwyttig druber... we men all Tag öppis Bessersch het...» «Wirsch de gseh, Müetti! Sövel guets Grauchnets fingt men i der ganze Wält niene,» lachet Hans, «do ischt alls Gschläck dergäge nume Sagmähl!»
«So näht emel de toll, we’s ech no guet düecht», strängt sie a u mueß i d Chuchi go Bscheid u Antwort gäh, wil all Häng voll z’tüe sy.
Nom Ässen isch Leni si sofort go angersch alege, für au chönne z’hälfe. Hans hingägen isch z’erscht i oberischte Spycher ubere. Dert sy a re Latte schön der Größi no e längi Zylete Chuehgloggen u Treichle ghanget. Es ischt es ganzes abgstimmts Glüt gsi, wo men alben i früehere Zyte bim Uffahre den Alpchüehnen aghäicht het. Die große Treichle sy a breite, rych verzierte Läderrieme ghanget, uf eim isch d’Johrzahl l798 ufgnäiht gsi. Jetz het me se nümmen alle bruucht; aber Hans het se mit Schnüere
      71 zsämeghäicht gha, daß ungereinischt alle mitenangere ggange sy, wen er ame Hälslig zoge het. Derthi het’s nen a allne Hoore gschrisse.
Derwylen ischt Annemeji oben am Stubetisch ghocket u het Surgrauech grüschtet. Ungen am Tisch het Chlips Wurschtfleisch dür d’Hackmaschine gloh; sie ischt am Tischblatt agschtrubet gsi. Uf eismol hei beedi still gha, enangeren agluegt u glost: ’s Gloggeglüt isch ggange, schön, silberklar, u d’Treichle hei töüf u gsatzlig drygungelet...
Do ischt Annemejin ’s Härz ufblüeit, wie nes Rosechnöpfli, ’s Wasser ischt ihm i d’Auge gstige, es het mit der lätze Hang müeßen abwüsche. Aber derzue ischt ihm es Lächlen ubersch Gsicht gfloge, so warm u heiter wie nes Obesunneschyndli, u ändtlig het es Wort gfunge für sy Freud:
«Aha, derthi het’s ne zoge, drum het er schier nid derwyl gha, es paar Wort mit mer z’brichten i der Chuchi. Nu jo, de will i froh sy! Froh sy, daß er däwäg umecho u der glych bliben ischt. Wohl, wohl, Hans isch gäng no üse! Er hanget gäng no a syne Glogge u syne Tiere, a sym Hei u syne Lüte; ’s Frönde het ne no nid i der Gwalt. Z’innerischtinne ischt er no üse Hans wie dennzemol, wo-n-er mer d’Hang greckt het für furt. U will’s Gott blybt er eso u git einischt e Rothaulebuur, wo ’s Glück i däm weiß z’finge, wo-n-ihm avertrauet isch. We eim d’Weidglogge no rächt i
      72 ’s Härz singe, bruucht er nid derthäre, wo sie mit de Glesere zsämelüte u het nid nötig, allem neumödische Narewärch nohz’fahre, er fingt Friden u Freud uf sym eigete Härd u unger sym eigete Dach!... Weisch no, färn am Neujohrmorge? Do het er syne Guschtine, wo-n-er bsorget het, d’Gloggen agleit, für sche go z’träiche. ‹We mir alli neujohre, müeße sie au es Freudeli ha›, het er gseit. Un i glaube bim Tuusig, sie heigi ne verstange. Ufgschlängget hei sie un usggürtet, wie süsch nie, mi het se bal nümme zur Stallstür y brunge... Das ischt üse Hans, wie-n-er lybt u läbt!»
Chlipsen isch derwyle der Maschinewürbel gstange, er het nid angersch chönne weder der Büüri i ’s Gsicht luege. Derfür het’s ihm unger em Gilet wunderlig afoh würblen u wurmsere. Wohl u weh isch’ ihm worde. Gwünd het er Annemejin sy Muetterfreud u Muetterstolz vo Härze möge gönne. Aber derby ischt ihm vorcho, er syg no nie so gränzelos arm gsi, heig no nie es settigs grüüsligs Verlange gha no ren eigete Muetter, wie grad jetze.
«Es isch liecht, brav z’sy u guet z’wärde, we me’s so schön het u ne Muetter, wo si druber freut», seit er, zieht der Ote läng u luegt mit großen Augen i d’Wyti.
Jetz ischt es d’Büüri gsi, wo d’Arbit vergässen u d’Ohre gspitzt het. Öppis im Ton ischt ere-n-yheggange, en inneri Not, wo sie gspürt het. Nomene
      73 Rüngli seit sie: «Es isch niemmer so arm, daß er nid öppere hätt, wo si druber freuti, wen er schi brav stellt u öppis Rächts us ihm wird. Öpper gwahret’s gäng u schetzt ne derfür. I meine doch, das söttisch du au scho erfahre ha u no nid langisch. Het’s di de nid au gfreut, we Drätti grüehmt het, wie der im Wald rücke chönnit u wie-n-er mit dym Fuehrwärche zfride syg? Er rüehmt nid gschwing u nie, we’s ihm nid ärscht ischt. Aber dys Fahre gfallt ihm. Ersch verwiche het er mer gseit: ‹Ärnschte sött me bi de Rosse loh. I ha no nid gschwing eine troffe, wo so versteit mit nen umz’goh. Sie folgen ihm uf ene Wink, u d’Geisle bruucht er zsäges nie. U nes Augemäß het er! Wen es Brüggli e halbe Schueh breiter isch weder d’Wageglöüs, so preicht er’sch u chunnt guet druber.› Drum däicht er dra, der au i Zuekunft d’Geisle z’loh. Hans het meh Freud a der junge War u wird wohl nüt dergäge ha... he, do chunnt er jo grad u chöü mer ne froge! Was meinsch, Hans, hättisch du öppis derwider, daß Ärnscht nechschte Summer d’Roß bsorgeti u der Charrer miech? Er het si so guet dra gwanet, u Drätti isch bsungerbar zfride mit ihm.»
«Das cha mir scho rächt sy, wen er de nid öppe meint, i dörf niemeh es Roß arüehre u niemeh es Leitseel i d’Finger näh. Öppen es ungradsmol wett i doch de ’s Rächt ha, sälber z’fahre.»
74 «Das wird er wohl nid meine, oder?»
«Öppe chuum», lächlet Chlips, u mi het ihm agseh, daß er Freud het u tröschtet isch. Jetz het d’Muetter wider mit Hanse dörfe brichte.
«Hesch zsämeglüte?» frogt sie ne, u ihrer Auge hei ne warme Glanz ubercho. Hans het bloß mit em Chopf gnautet u derzue glächlet.
«U we sie nümme do gsi wäri, we mer sche verchauft hätti? Weischt, es ischt eine do gsi u het mit Gwalt gmeint, mir müeßin ihm se loh!»
«So», macht Hans troche.
«I hätt kem Möntsche glaubt, daß die sövel gulti. Meh weder tuusig Franke wett er gäh derfür! Es wär richtig au e schöne Schübel Gäld...»
Hans het d’Stirne grunzelet u wellen uffahre. Aber du het er gwahret, daß der Muetter es Schelmli hingen i den Auge hocket.
«O Muetterli, meinsch, du chönnisch mer angscht mache? Di chennen i däich z’guet! Dir tät es de no herter weh weder mir, we me die i frönd Häng ließ. Das lohsch du nid gscheh, u wen i de einisch Buur bi uf der Rothaule, soll mer eine die welle cho abläschele, däm will i de furtzündte. Lieber wett i ’s Hemmli vom Lyb ewägg verchaufe weder die alte schöne Gloggen u Treichle.»
«Oh, hoffetlig vermöge mer uf der Rothaule no beides z’bhalte, u wird es au so blybe, we Vater un ig einisch nümme do sy...»
75 «Emel wäge mir söllisch nid Chummer ha. Aber jetz mueß i wäger i Stall hingere go luege, gäb d Chälbeli gwachse heigi...»
Sälben Oben ischt uf der Rothaule die ganz Hushaltig bim obligatorische rychlige Metzgmohl versammlet gsi. Wie bi de Buren üeblig u brüüchlig, het me z’ersch wacker ggässe u weneli gredt. Der Schlatter, Lenis Zuekünftige, ischt au do gsi, het aber in Egi gha u weni Wäses gmacht. Ersch, wo si afe ne Tropf Wy im Lyb grüehrt het, isch’ läbiger worde. Der Mälcher het müeße ’s Runzeleklavier vürenäh, u die junge Lüt hei es Tänzli probiert. Der Ferdinand het uf Lenin griffe, u Hans het glachet: «De wirden i d’Fride müeße trabe, alihopp, aträtte!» Aber fascht äbe so lieb ischt er näbe Drättin ghocket. Die Zwe hei schier der ganz Oben ihri War verbrichtet u ihrer Stallsäligkeiten ustuuschet. Der Jung ischt em Drätti albe schier unger d’Chutten uehe gschloffe, währed sie abgrote hei, weler Chälbeli me abträiche u weler me meschte well, wie lang es ächt no gang, bis die bruuni Mähren ihres Füli uberchömm, u gäb si der zeichnet Muni guet uswachse wärd. Chlips het nüt derzue gseit u nüt tanzet. D’Fride wär au scho öppen einisch mit ihm gfahre, wen er sche gfrogt hätt; aber ne cho schryße het sie nid welle. Er isch ke Meischter gsi im Tanze u het ihm au nid wichtig dernoh gfrogt. Süsch wäri de d’Näjere u Mälchersch
      76 Frau au no do gsi; aber gäb er mit dene wär gfahre, hätt er ihm lieber lo der Chopf abhaue, die het er mit Vergnüegen em Metzger uberloh. Nohtinoh ischt ihm aber doch ’s bloße Zueluegen erleidet u vorcho, er syg widereinischt abgsaget. U wo sie wider am Schregle sy gsi, ischt er ufgstange u het si pfäiht; we d’Muetter nid i der Chuchi gsi wär, hätt’s nid emol öpper gwahret.
«Gang jetz nid furt, es git de no Brotis.»
«I ha gnue u frogen ihm nüt dernoh.»
«Du wirsch doch nid scho i ’s Bett welle?»
«Wohl, i bi fulen u müede.»
«Wart jetz doch no chly u treich no es Glas Wy mit is!»
«I bigähre nümme, u dir chöüt’s säuft ohni mi.»
Dernoh ischt er uber d’Gadestägen uuf.
«Abah,» süüfzget Annemeji, «mi weiß doch mängisch fasch nid, wie me trappe söll, daß’ de rächt ischt. Er ischt epfindliger weder es ungschalets Ei. U we men all Häng voll z’tüe het, cha men emel nid uf alls luege un a alls sinne!»
Hingerdry het men au am Tisch gfrogt: «Wo ischt jetz Chlips hicho?» U wo d’Muetter het Uskunst ggäh, er syg i ’s Bett, es wärd ihm sy ne Luus i ’s Chrut gfalle, het’s gheiße: «Mi wird ihm widereinisch zweni Ehr ato ha. He nu, destwäge gheit d’Wält nid um.»
 * * *
77 Im Früehlig druuf het d’Lene Hochzyt gha. Chlipse hätt’s heimligs gluschtet, ere nes Gsätzli z’horne u Muelte z’zieh; aber er isch so gschyd gsi u het si züpft, süsch hätt’s doch de chönnen Ypacksamschti gäh. Vom Hochzyt het er du au no öppis Wenigs dervotreit, wen är u d’Lene ’s Heu scho nid hei uf der glyche Bühni gha: E schöni Tubakpfyfe. Gäh het ihm se fryli d’Lene nid sälber welle, d’Muetter het’s müeßen ubernäh. Chlips het se lang gäng i de Fingeren umedräiht u nid gwüßt, wott er sche näh oder nid. Ändtlige het er schen aber doch i d’Buese gstoßen u öppis gmürmt, wo me für ne Dank het chönnen aspräche.
Gly nom Hochzyt isch d’Lenen i ’s Schlatt züglet. Ihri Schwigere isch mit Glidersucht ploget gsi u froh, d’Hushaltig chönnen ere junge rüschtige Chraft i d’Häng z’lege.
 5. Früschen Usschlag
Föüf Vierteljahr speter. D’Rothaulen ischt i ihres grüenne Summerröckli gschloffen u het ’s bluemete Schöübeli agleit. Der Roggen isch scho mannshöhe u het die erschte Blüetestaubpäckli der Sunnen u em Luft zwägghäicht. Grausilberigi Wälleli laufe derdür, flüchtig wie uf Rehfüeßline. D Chornähri hei si au scho us de Hose gwärchet, feischtergrüen stäche d’Acheren us de falbere Heublätzen use. Uber die hei d’Zuckerschmäli e fyne rötelig-violette Schleier
      78 gwobe, nume d’Chleebitze chöü’s i der Farb fasch mit de Chornacheren ufnäh. Hie u do gugget no e Säubluemme-Großätti us em dicke Gras vüre. Aber der Luft wird ihm sys graue Strubeli gradeinisch verchuzt ha, u de chan er sys Glatzchöpfli au truurig lo hange, wie syner Brüeder, wo scho gäg em Bode zue schlampe. Derfür schwingt jetz der Hahnefueß ’s guldige Fähndli, u d’Zantihanser brodieren ihri wyße Stärndli dry. Am Wägbord singen allergattig gälbi Blüemli mit de violetten u blaue Chräjeschnäbel, Sälbinestrüüßen u Gloggeblüemlinen es farbigs Liedli, wo prächtig zsämestimmt, daß es de Bejelinen u Ummelinen u angerne Gfäcketen us em Gschlächt Brummeli u Summeli dert no grad am alleribaschte gfallt. Sie solle si nume roden u hün’gele, was z’hün’gelen isch, die Läckere! We d’Schmäle stüüben u d’Säubluemmeröhrli nidsi göh, dängelet der Buur d’Sägesse u schlyft d’Mäihmaschinemässer: Der Heuet isch do!
Uf der Tarässe unger em Huus, wo me so prächtig uber ne große Teel vom Heimet i ’s Hügelland usegseht, ischt en alti Wiegle gstange, u näbezuehe hei Annemeji u Leni Härdöpfel grüschtet fürsch Zimis u derzue allergattig gchlapperet, wichtigs u uwichtigs, vertrauligs u zuefeligs, wie-n-es si grad ggäh het u nen uf d’Zunge cho ischt. Annemeji het fryli schier nid Wyti gha hinger der Härdöpfelchachle. Gäng albeneinisch het es zur Wiegle müeße
      79 go ’s Tuech dännezieh u luege, was ’s Bohni mach, gäb es no schlof ober gäb men im Fall chly mit ihm chönnt gunschere. Es isch ’s erschtmol gsi, wo Leni ’s Chlynne mitbrunge het uf d’Rothaule u drum für d’Großmuetter e Sunnetag.
«Es geit mer jo in allne Teile guet, un i wüßt nid, was i chlage wett, es sy alli rächt mit mer. Aber wie guet me’s deheime gha het, weiß me doch ersch, we me furt ischt, u schöner weder uf der Rothaulen, isch es doch niene.»
«Düecht’s di», lachet Annemeji. «Hättisch solle do sy, wo der Buechwald usgschlage het, d Chirschbäum sy im Flor gsi u d’Säublueme blüeit hei! Dür e Chehr ab ischt alls ei wyße Chranz gsi. Der Früehlig het si guet agloh, u we ’s Wätter nid schloht, uberchöme mer hüür Chilbi mit em Chirsche, chöüt ech de au zueheloh, we d’Zyt do isch, mir bringe se-n-aleini schier nid uberort. Scho der Winter isch mildter gsi weder gwöhnlig, d’Vögeli sy au besser dürecho weder mängisch. Das liedet alben amene Morge do im Loch unge, es hanget allszsäme u trolet uberenangere wie jung Chatze. ’s Gwächs steit schön, u Fuetter wott es e Huufe gäh. D’Härdöpfel hei au gwunnigs Spil. D’Sunne het d’Chnollen usdeert, daß ’s Gjät nid Meischter worden isch. Däwäg isch ’s Chärschtle ring ggange, u het me chönne rücke... Aber es Chrüz mueß men öppen au gäng ha...»
80 «Du meinsch wäge Chlipse?»
«Äben ischt er wider chrumm drinne, daß me bal nümme mit ihm cha gschire. Es ischt afen e gfuerigi Gschicht. I ha gmeint, we du de furt sygisch, gueti’s de mit ihm. Jetz steckt ihm d’Friden im Chopf, daß er albeinisch ganz zhingerfür isch.»
«Was seit sie de derzue? Sie wird ihm vil druffe ha!»
«Zum Glück nimmt sie’s nid schwär u tuet, wie we alls nume Gspaß wär. Sie isch jo nid uf e Chopf gfalle u het e gueti Art, ne lo ab’zlaufe, ohni daß er cha taube wärde. Scho färn im Summer het es agfange, so bi der Ärn ume. Mi hätt zwar afangs solle meine, es sygi alls nume Fisimadänte. Gäng ischt er hinger ere gsi, het se gneckt u ploget u mit ere welle stürme, Drätti het mängischt afe suur drygluegt. Ei Tag het er mit ere welle wette, gäb’s morndrisch schön syg, der anger Tag, gäb me so u so vil Garben oder Fueder yhebring u süscht alls hungs. U gäng hätt’s de sollen um enes Müntschi goh, wo sie-n-ihm hätt müeße gäh, we sie’s verlore hätt. Natürlig het sie nume ggügelet u nen usglachet u nid druf wellen ygoh.»
«Das chan i mer däiche, er ischt e Lappi. Die het doch en angeren im Aug.»
«Wird scho sy. Emel vom Chochkurs im Winter isch schi nid allimol aleini heicho. Es schynt si do öppis agspunne z’ha. Sie het’s au wytersch nid verschleikts
      81 gha, u mir gseh ke Grund, ere-n-abz’wehre. Numen isch schi no wohl jung, weder es wird wohl nid müeße gsprängt sy mit Hürate. Was sie üs un ihre sälber schuldig isch, weiß sie wohl, u drum bruuche mer sche nid z’hüeten u yz’gänterle. Dertdüre han i ke Chummer. Aber sit Chlips weiß, daß sie en angere het, isch fasch nümme mit ihm z’gattige. Die halb Zyt ischt er wunderligen u tuet dumm, es isch mängisch schier zum Dervolaufe.»
«I hätt ne doch nümmen umedinget!»
«Es het is si au zwöüet. Aber es rau ein doch mängs an ihm. Afe... wärchesthalb uberchämi mer e ke bessere. U de ischt er gwahrige u agwanet, weiß dürhar wo u wie afoh u alls schickig az’chehre: Im Heuet wo u wie mit de Fuedere drusfahre, daß es nid Ungfeel git, bim Härdwärche, wo der Afuhrbock ufmache, daß ’s Seel nid verschlisse wird, u so git es hundert Sächeli, wo men amen angere z’ersch müeßt d’Nase druf stoße u en immerwähredi Uebig mit ihm hätt, gäb er e Bigriff uberchäm, wie me’s uf eme Bärghof obe mueß astelle. Derzue ischt er süferlige, het Sorg zum Wärchzüüg u ischt e Treue zu de Rosse. Z’wecke bruucht me ne zsäges nie un ihm z’bifähle sälte. Er weiß gäng, was a der Reien ischt u gseht sälber öppis z’tüe. Mi wär eso wohl mit ihm, we nid das Chupen u Muuggen ein alls verleideti. Jetz hocket er wider ganz Samschti- u Sunndizobe mit
      82 däm luusige dütsche Malergsell im Sädel nide, grad so wie denn, wo-n-er wäge dir ischt im Ungreis gsi.»
«I wott ihm jo wytersch nid z’böscht rede. Aber düecht het mi mängisch, dir tüejit ne z’fasch verhätschele. Er soll einischt a nes frönds Ort go luege, was der Brunch ischt! Es wird ihm de öppis angersch ertraume! Dir uberchömit doch scho en angere guete Chnächt.»
«Die ganz Guete wächslen ihrer Plätzg sälte. U de duuret er mi halt gäng wider. Er het uf Gottes Ärdboden obe niemmere weder üs. Syner Gschwischterti frogen ihm nid e Bohne dernoh, ussert sie wellin ihm Gäld abetlehnne. Un er ischt äbe nid e Schärmtanne, wo Würze het u der Luft erlyde ma. Weiß Gott, was us ihm wird, wen er i schlächti, liederligi Gsellscheft chunnt u nienemeh e Rügge het. U lue, we ein eine sövel lang het ghulfe hert wärche, isch men ihm meh schuldig weder nume der Lohn, mi ischt ihm es Guetmeinen u ne Fürsorg schuldig. Mi chlagt gäng, es well niemmer meh uf em Land schaffe. Sy mir Buren ächt nid mängisch sälber au öppis d’schuld dranne? Mir sötti üser Ghülfme besser erzieh, we sie jung sy u besser versorge, we sie alt sy. Numen ihri Arbitschraft u Gsundheit usnutzen u se dernoh dännegheie wie Abzüüg, wo men uf e Ghüdermischt wirft, geit nid. Dermit schnydet men ein i ’s eigete Fleisch. Wie soll us eme junge brüetige Bürschteli, wo no uf all
      83 Syten ume waggelet, öppis Rächts wärde, wen er niene ke Hilbi het u nienen es Fünkeli Liebi uberchunnt z’gspüre? I ha einischt i der Zytig gläse, i de Spitälers stärbi ne die chlynne Ching ewägg wie d’Flöüge, trotz aller pünktlige Pfleg u ärztligen Ufsicht. U der enzig Grund, wo me funge heig, syg dä: D’Muetterliebi fähl ne! Der Möntsch syg nid e Maschine, er heig es Gmüet u ne Seel, wo au müeßi gspise wärde. So verliere mer au i der Landwirtschaft Johr für Johr e Mängi Lüt, wil me se nume mit Gäld ablöhnt u zweni zue-n-ne luegt. We niemmer es Härz für se het u si zgrächtem um se kümmeret, chehre sie der Burerei der Rügge u göh i d’Stadt oder i d’Fabrigge. Das darf me nie vergässe!»
«Aber Chlips wär jetz afen alte gnue für z’wüsse, was i ’s Mäß ma u was nid. I chönnt nid eso Giduld ha mit ihm.»
«Es Ching ischt er no, teel Roß müeße halt lang Füli sy un ufschlängge. Söttisch gseh wie-n-er mängisch mit em Marteli gaulet, mit üsem neue Güetermeitschi! Daß ihm d’Fride gfallt, isch doch z’bigryfe, sie blüeit wie nes Röseli. U daß sie nid für ihn gwachsen isch, weiß er guet gnue. Nume man er schi nid uberha z’pücktelen u z’yfersüchtele, das isch ’s Ländtwylige.»
Annemeji wär im Zug gsi, no meh usz’packe; aber es het öpper anger ’s Wort ergriffe, ’s chlynne
      84 Meiteli im Wagibutti het afoh müggele, un jetz het Großmüetti alls müeße lo gheie, u’s go ufha un uf d’Schoß näh un ihm chlütterle u mit ihm gunschere. Aber alls Flattiere het nüt gnützt, Meiti het nid ufghört treiße, bis es ’s Näsi a der Muetterbruscht gha het un ihm sys süeße Naturbrünneli gflossen isch.
Währed die jungi Muetter no gsäugget het, isch Waldi, der Jaghung, zue-n-ne cho, näben Annemejin uf e grüenne Stuehl uehegstägeret un ihm cho der Chopf arybe, u Leni het verwungeret gfrogt: «Sit wenn heit dir jetz e Jaghung? Wott öppe Hans de go jage?»
«Ke Red», lächlet Annemeji. «Er ghört eigetlig mym Brueder, u mir hei ne vorläufig numen a der Fuehr. Aber er isch so wohl für is u chan ihm’s hie so guet, daß mer ne vilicht doch de no zgrächtem bhalte. Bischt e Liebe, jo jo, e Liebe! Aber gang jetz ahe, so chan i mache.»
«Er tuet niemmere nüt,» het sie wyter plauderet, «u wär allwäg guet zum Jage. Emel uf de Reh ischt er, öppis erschröckligs. Wen er eis merkt, wird er ganz zhingerfür. Verwiche het er im Loch niden eis ufgha u isch mit ihm dervo, weiß Gott wie wyt. Hans het ihm ufgchöttet u ghornet gäng in eim; aber es het alls nüt abtreit. Drei Tag lang hei mer ne nienemeh gwüßt u däicht, er chömm nümmen ume. Du gseh mer nen ei Nomittag dert uf em Högerli äne. Dert ischt er ghocket, het ghüület
      85 u gsüünet, hätt welle heicho u het nid dörfe. Jo, was dä Hung to het, es hätt e Stei chönnen erbarme! Mir hättin ihm welle rüefe. Aber Drätti het gseit: ‹Löht ne nume no chly murbe, so bsinnt er schi dra. I will ne de scho go umereiche, we’s Zyt ischt.› Erscht nom Fürabe isch’ ihm du nohe gsi. ‹Schlach ne de nid öppen ab,› hei mer ihm agha, ‹bring ihm lieber afen öppis z’frässe, süsch trauet er schi gar nümme hei’zcho.› U han ihm es Chacheli voll Milchbroche zwäggmacht. U dermit isch Drätti ggange, u mir hei allizsäme zuegluegt. Herjeses Gott, wie het dä Hung to, i ha gwünd bal Augewasser gha. Wo-n-ihm Vater grüeft het, ischt er uf em Buuch gägen ihm zuegwetzt u het der Schwanz zwüsche d’Bei gchlemmt. U ersch, wo-n-ihm du Drätti fründtligi Wort ggäh het! Die Freud hättisch solle gseh, wie-n-er an ihn uehegumpet ischt un ihm gflattiert het, fascht uberschosse het er ne u gar nid welle luggsetze. Ändtlige, wo-n-er du sicher isch gsi, er syg wider i Gnaden agnoh, het er schi du hinger d’Milchbroche gmacht u weder Tropf no Brosmen ubergloh. Dernoh sy sie du zsämen agrückt u het üs allnen au no der Chratz gmacht un is d’Häng gläcket un is welle Müntschi gäh; aber nid daß mer möge hätti. Er het z’gruusig usgseh, dä arm Lazarus; verchratzet u dürglüffen ischt er gsi u mit Dräck ubersprützt vom Chopf bis zum Schwanz, weiß Kraft, wo-n-er dürhar umegcheßlet ischt i dene
      86 dreine Tage... Jo jo, lue mi numen a, u reck mer der Talpe, vo dir rede mer, du sollisch de nümme so ne Dumme sy u der d’Sucht nümme däwäg lo uber e Chopf wachse u z’Meischter wärde... Aber jetz mueß i i d’Chuchi!»
Das het d’Lene wohlbigriffe; sie het nid öppe gmeint, ihretwäge solli jetz plötzlig alli Redli stillstoh. Im Gägeteel, sie het der Muetter abgnoh u ghulfe, was sie chönne het u doch gspürt, wie wärt sie cho ischt. Im Burehuus ischt amene Wärchtig d’Arbit ’s oberischte Gsetz, wo nid ohni Not dergäge gsündiget wird. Nomittag het es de scho wider es Plauderstüngli mögen erlyde u Zyt ggäh, em Garte, Säustel u Spycher d’Ufwartig z’mache u zu de Pflanzblätze z’trappe, u morndrischt isch Sunndi gsi, do hei de au die angere derwyl gha, mit der Lene z’brichte u re chly ihres Meiteli z’biwunderen u z’pantsche. Sie isch wäger nid z’churz cho. Wo se der Ferdinand isch cho heireiche, het sie gseit: «Guet, hesch ’s Fuehrwärch gnoh. I wüßt süsch nid, wie-n-i alls wett heifergge, wo mer d’Muetter ggäh het. All Seck het sie mer voll gschoppet, Tuech u Saft u Meiestöckli...»
«Jä, mir hei de nid welle cho ne Raubzug mache», het der Ferdinand abgwehrt.
«Näht dir das nume,» het Haneß druuf gseit u glachet, «de Schwigereltere soll me jo no allem trachte, weder nom Läbe nid!...»
87 D’Wuche druuf het der Heuet agfange, e Heuet wie nen angere. Nume het es vil ggäh z’lache wäg ere poßlige Gschicht, wo em Roßbödeler zuegstoßen ischt. Anger Bure luege vor em Heuet ihrer Bühnine nohe, gäb’s d’Bühnibäum no heigi u d’Blegi no guet syg; d’Zimmermanne hei gwöhnlia vil Arbit u möge um die Zyt niene gcho. Der Roßbödeler hätt se-n-au sölle ha. Aber er het’s lo höötschele u si tröschtet, d’Blegi heig’s no alli Johr gha, sie wärd’s das Johr wohl au no tue. ’s Gäld het ne widereinisch graue. Jetz het er aber das Johr nid nume mit syne magere Piggeren ygfüehrt. Er het albeneinischt e feiße Maschtstier ygspannet, wo-n-er de tüür het welle verchaufe. Dä isch du für die mürbe, bröde Blegilade wohl schwäre gsi. Sie hei mit ihm lo goh. Ungerzuehen ischt es Chnächtegade gsi, u der Stier säderet schön i nes Chnächtebett ahe u chrutet’s zsäme. Der Gadeboden ischt aber um kes Hoor solider gsi weder d’Bühniblegi, u drum chrachet die ganzi Arichti i d’Hingerstuben ahe. Dert het’s du ändtlige Stillstang ggäh. Wo men isch go luege, het der Stier verwungerete zum Pfäischter uus gschauet; to het’s ihm weni gha, bloß paar Blätzen abgschürpft u nes Horn ussenabgschlage. Offebar heig’s ihm gar nid so schlächt gfallen i der Visitestuben inne, sie heigi emel e Millions Uebig gha mit ihm, gäb er wider im Stall usse gstange syg, er heig nen uf em Stubebode no rächt wackere Chrom lo lige.
88 So het’s der Maler Schlumpf Chlipsen im Sädel nide brichtet, u Chlips isch nid dä gsi, wo ’s luter Wasser briegget het druber. Kene het herter gfrohlocket weder är u ’s em Roßbödeler besser möge gönne.
«Jetz chan er die Fränkli, wo-n-i ha müeße schwitze bir Usmachete, au wider vüregrüblen us em Strumpf u no es Bygli vo synen erraxeten u erharpaxete Grampolschybe derzuetue. Ärdeschad isch’ nume, daß er nid sälber voragsäglet u der Ochs uf en Esel ahegheit isch.»
I vierzähe Tagen isch der Heuet ubere gsi, u d’Bure hei chly chönne verschnuppe. Z’tüe isch jo gäng gsi; aber mi het e gmüetligere Trapp agschlage, albeinisch der Rügge gstreckt u ne Pfyfen ygmacht. Was me i de Wärche nid het chönnen erstryte u müeße lo lige, ischt jetz a d’ Reie cho. Uf der Rothaule het me d’Wägen usbesseret, Waldstücki gruumt u dornet, Abwüer ufto, Wärchzüüg umegmacht, d’Chirschileitere nohegluegt, Garbebänger parat gmacht u derigi Ruschtig. U wo ’s Wätter bständig schön gsi isch, het Haneß mit Annemejin e zwöütägigi Oberland-Reis ungernoh. Ame Samstidemorge het se Hans i aller Früehi uf d’Station gfüehrt u ne zuegsproche, sie sölli nume ganz rüejig un ungsorget reise, er well scho luege, daß deheimen alls i der Ornig gang.
Aber we d’Chatzen us em Huus sy, tanze d’Müüs, u Hans het müeßen erfahre, daß me mit
      89 em beschte Wille nid cha dervor sy, we ’s will dumm goh. Er het si fryli alli Müeih ggäh, am Oben i Stall u Roßstell zündtet, Füür u Liecht verwachet, all Türe sälber bschlosse u gmeint, jetz müeß alls im Blei sy, mi dörf schlofe, wie nes Herrgöttli. Es wärde mängisch Schlangeneier usbrüetet a Orte, wo me’s nid vermueteti, z.B. hinger em blüejige Houlerstock näb der Yfahrt obe. Hans het scho yfrig amene Trämeli gsaget, het si dert öppis afoh rüehre. Zwe Kärlisse hei si dert versteckt gha, Chlips u sy Kumpan Schlumpf. Sie hei vermuetet, we die Alte furt sygi, uberchömm de d’Friden allwäg nächtlige Bsuech, u dä hei sie de vaterländisch welle düreprügle. Drum het en jederen e tolle Chnüttel bi-n-ihm gha. Sie hei gwüßt, daß dä, wo chunnt, e millions e wehrhafte, gäderige Bürschtel isch, wo eine von ne nid aleini mit ihm hätt möge gfahre. Nume z’zwöüehöch hei sie si hinger ihn trauet u au das ersch, wo sie hei e Tropf Wy im Tuller gha. Aber es het nen es längs Warte ggäh, er isch ne nid scho i der erschte Halbstung i d’Häre glüffe. Schlumpf wär lengschte dervoglüffe, we ne Chlips nid gäng früsch ufgstiflet hätt.
«Du hescht jetz derwyl z’warte, aleini richten i nüt uus. I han ihm scho meh weder einisch gluußet; aber allimol het er mer chönnen etwütsche. Du muesch mer hälfe, uf zwe drei Liter chunnt es mer nid ab, we mer ne ghörig chöü usschwarte. Mir warte, bis
      90 er im Brunneschopf innen isch. De springen i hinger der Yfahrt ahe u du vorahe, däwäg hört er de uuf is ertrünne. Unger em Brüggstock packe mer ne u gähn ihm; aber hau de nume unerchannt, e Chummligen ischt er de nid, das will der vor un eh säge.»
«Dummi Koge syn mer,» het Schlumpf gfuteret, «wäre mer doch lieber im Bedli unte geblibe. En Langweilerei ist’s, en saudummi, und nit emol en Tropf zu trinke. Des kann i sage; lang halt ich’s nimmer uus...»
«Still, still»...! Nei, es isch wider nüt gsi, u doch het’s am Mutzliwiler Münschter scho lengschte zwölfi gschlage gha. Aber nüt nohloh gwinnt! Uf eismol ischt e Schatte dür d’Hostert vüre cho u gäge Brunneschopf zue gschliche. Chlips u Schlumpf hei ne trotz der Feischteri z’glycher Zyt gwahret. «Jetz uf ihn!» chüschelet Chlips u het vor Ufregig gschlotteret. «Gib ihm de, wen er chunnt», u ischt i de Vürfüeße hinger der Wätterwang ahegsächet. Derwylen isch Schlumpf em Gartezuun no vorahe u het si mit ufzognem Chnüttel näbe der Wang parat gmacht. Alls still,... gäng no still... ischt er ächt wider ertrunne, halt, es rüehrt si öppis... er chunnt, also druff! E Gump vüre, e Streich, e Brüel: «Chalb, verfluechts!» u der Troffnig schweibet u stürchlet gäge der Gadestäge zue.
«Tüüfels Donnerwätter!» fluecht der Maler u
      91 merkt, daß er der Lätz preicht het. Aber im glichen Augeblick packt nen eine vo hinge, daß er schi nüt cha wehre, schleipft ne dür e Schopf hingere u schießt nen i ’s Gülleloch use. Töüf isch nid gsi, daß er hätt chönnen ertreiche, aber e Saaße, wo gfärbt u aghäicht het. Dehinedewägg uberpflaschteret, isch der Maler wider useggraagget u het ’s Päch ggäh dür d’Hostert uus, wie we sibe Leue hinger ihm nohe chämi.
Allszsäme het chuum zwo Minute duuret. U wie isch es här- u zueggange? Dä, wo cho isch, het au Lunte groche. Unger der Yfahrt isch zwüsche de Säustlen inne e lääre feischtere Gang gsi. Dert yhe het er schi gflüchtet, daß er emel im Rügge deckt syg. Chlips het i syr Ufregig do dra nüt däicht u isch verdüre gschosse. U du preicht ne der Streich, wo der anger hätt sölle träffe. Glückligerwys het er no chly chönne der Chopf näbenume ha, daß es meh i d’Achslegäged ggangen ischt. Immerhin het er erwütscht, daß’ ihm schier gschmuecht worden ischt u daß er am Schmärzen a gmerkt het, es syg öppis broche. Wehre u Schlumpfe z’Hülf cho, het er nümme chönne, wo dä isch tauft worde; es het ne z’unerchannt gstoche. U so het er nüt Bessersch gwüßt, weder uber d’Stägen uuf i sys Gade.
Wo Hans nomene Rüngeli mit der Latärnen isch cho zündte, was Unguets syg, het er ke Bei me atroffe. Nume der Brunne het fridlig tschuuret.
92 Am angere Morgen isch Chlips nid zum Roßputzen u Fuetteren aträtte, Hans het sälber drahi müeße. Das het ne g’ergeret u gmacht z’balge. Vo der Fride het er du e Wink ubercho, was ggange syg, merkwürdigerwys isch sie uf em laufede gsi. Dernoh ischt er du i ’s Gaden uehe go luege, wie’s stang. Chlips isch halbgsunndigeten uf em Bett gläge, het drygluegt, wie wen ihm ’s Plääre zvorderisch wär, gfluecht u mit de Zänge gchnirschtet u nid gwüßt, wie-n-er will sy. Vermuetlig het er unerchannt Schmärze gha, er ischt emel uhirsche gsi uber die Maße.
Gäb me söll der Dokter lo cho?
Nei, er well grad gäg em Chrankehuus zue.
Gäb me ne söll füehre?
Nüt do, er mög ’s Hoppere nid erlyde, d’Achsle syg vercheibet oder süscht nöüis.
Jä, es müeß doch öpper mit ihm cho, aleini dörf me ne nid lo goh.
Er well’s nid ha, mi soll nen erüeije loh.
Was me de für ihn tue chönn?
Nüt, er well de vom Chrankehuus uus Bscheid mache, was er müeß ha.
Aber er müeß doch no z’ersch Zmorgen ässe.
Er chömm nid uberahe. Synetwäge, es bitzli Brot u Gaffee chönn er de näh, sobal daß syg, aber mi soll ihm uehebringe.
Das isch gscheh. Hans het ihm au no ghulfen us der Chutte schlüüfe u en angeri uber ihn yhe
      93 näh u het ihm e Schlinge gmacht, für der Arm z’träge. Wytersch isch nüt gsi mit ihm az’foh, er ischt uf nüt yggange.
Wo Chlips furt isch, het er der Sunndighuet töüf ahezoge u nüt umegluegt. Es het niemmer solle gseh, daß ihm ’s Augewasser uber d’Backen abtrolet.
Am Obe, wo d’Reislüt heicho sy, het’s z’schmäle u z’jammere ggäh. Do bruuch me doch numen e Schritt vom Huus ewägg z’tue, de gäb’s Chalbereie, het Haneß gschumpfe. Annemeji het brämset, er soll jetz nid balge, Hans vermög si dessi nüt, u Chlipse wärd’s wohl bessere, daß me für d’Ärn wider uf ihn chönn rächne.
«Dä chunnt mer nümmen i ’s Huus,» seit Haneß scharpf, «es ischt jetz ändtlig Heu gnue ahe. U do dra wird de nümme grangget u gnorgget, hesch ghört, Muetter!»
«Aber i ’s Chrankehuus wirden i de wohl no zue-n-ihm dörfe, u dert dranne git’s de hoffetlig au nid z’ranggen u z’norggen, oder?» Es isch nid ’s erschtmol gsi, wo ’s Annemeji het ghöre donnere.
 6. Frönds Brot
We amen Ort es Unglück gscheht oder au numen en Unfall passiert, gseh teel Lüt am heiterhäle Tag d’Flädermüüs chrisdick desumeflüge u föh a dichten
94 u trachte, em Tüüfel es Ohr ab. D’Ybildig ischt e guete Beck. Sie nimmt d’Tatsachen i d’Muelte un uf d’Würkbank, chlopfet u chnättet u wärchet Präßhebi u Trib dry, bis der Teig afoht haben u habe, uber alls uus lauft u ’s Brot, wo druus gförmt wird, Mürgglen u Chröpf uberchunnt, größer weder Chindschöpf. Wie bi re Steigerig geit es; en jedere Tröchni erwachet u weiblet mit Neuigkeite u tuet no es Bott höher: «Hescht au vernoh? Letschte Samschtig znacht heig es uf der Rothaulen obe en unerchannti Schlegleten abgsetzt. Zwo Rundete sygi zsämegstoße u heigi enangeren erbrätschet gar gottserbärmlig, d’Lüt brichte vo allem Wunger. Eim heige sie der Arm verschlage, em angeren es Bei, eine heige sie i ’s Mischtloch ahe gsprängt, u zwe sygi blybe lige. Am Morge syg der ganz Schopf verblüetet gsi u ne Reiete Pfäischter radikal verschlage. Der Landjeger lauf Tag u Nacht desume go Nachrichten yzieh u Runder ufschrybe. Aber dä, wo am unerchenntischte drygschlagen u gmässeret heig, syg ihm scho etwütscht. Alls heig er lo gheie u der Dewang gnoh nach Amerika, no d’Schueh heig er verschlängget, daß er besser chönn springe; mi heig se-n-uf der Rothaulen obe hinger em Houlerstock funge.» «Jo, das geit emel afen uf der Wält obe, daß ’s ke Gattig u Fasson het u em Tüüfel drab gruuset.»
Es Stäubeli Mähl isch nun würklig a dene Mürggle gsi, nid ganz alls Blohscht. Em Maler
      95 Schlumpf ischt ungereinisch ’s Mutzliwilerklima z’ruuch vorcho, er het si nächtligerwys verabschidet für syr Läbtig. Gäb er gförchtet het, er chönnt der Polizei wohl lieb wärde oder ’sch Kramänsel vo de Lüte zu sym Gülletaufzödel gschoche het, ischt er niemmere go predige. Zum Ländeli uus ischt er, nume zwyflen i starch, gäb sys Reisgäld heig möge grecke, für uf Amerikeit ubere.
Chlips isch nid lätz dranne gsi, wo-n-er mit em Chrankehuus grächnet het. Der Dokter het ne würklig derthäre gspediert. ’s Schlüsselbei syg broche, u was süsch no alls vergueget syg, wärd si de erzeige. Vorläufig chönn er schi uf paar Wuche Chrankehuus verfaßt mache. Natürlig het der Dokter au welle wüsse, wie das Näggi etstange syg u nid abggäh, bis d’Würze sy abdeckt gsi. So Dökter hei mängisch bi allem Guetmeinen au öppen es boshafts Öderli, wo se z’zytewys jukt; emel dä, wo Chlipse bihandlet het, ischt eine vo där Sorte gsi, u Chlips het’s ubercho z’gspüre. Wäg em Schmärze hätt er schi guet chönne lyden u dryschicke, für das isch sy Chopf herte gnue gsi. Aber daß es dä millions Dokter bi allem gäng halbersch glächeret het, ischt ihm uf d’Närve cho. Wil Gfahr nid isch vorhange gsi, het der Dokter syner chlynne Tücke um so säufter dörfen a Ma bringe; das het er de au usgibig bsorget. Er het mögen afoh, wo-n-er welle het, schier allimol ischt er i der Nöhi vom bikannte Sprüchli gländtet: Wer
      96 andern eine Grube gräbt...! Bir Visite het’s gheiße: «Was macht üse Gruebegreber...?» oder: «Wie geit’s üsem Nachtwächter?...» Oder der Dokter het tüderlet: «Was man aus Liebe tut...!» oder gsüüfzget: «Wenn die Liebe nicht wär...!» Chlips isch mängischt i nen Erger u Ungeduld yhe cho, daß er hätt mögen a d’Dili uehegumpe; er isch nid gärn dä gsi, wo si het lo fuxe.
Zwüschenyhe het er de a d’Rothaule däicht u si sälber ufgreiset, derthäre setz er nie ke Fueß meh, niemeh, bis er ne zeigt heig, daß er’sch ohni seie chönn u daß öppis us ihm worde syg. Die müeßi de no wüsse, was hinger ihm steck, u gäb är gäng well Chnächt blybe. Niemeh, oder er chönn im eigete Fuehrwärch dür e Chehr uuf fahre. Niemeh, bis sie greuig worde sygi u ygseh heigi, was sie an ihm verlore heigi. U daß die Stung einisch cho wärd, ischt er fescht uberzügt gsi. Aber wo der erscht Bsuechstag isch do gsi, het er doch bständig d’Ohre gspitzt, gäb nid au zu ihm öpper chömm. Es ischt aber vergäbni Müeih gsi, niemmer het si um ihn gchümmeret, u das het ne glych möge, wen er scho nüt het lo merke. Am zwöüte Bsuechstag het du sy heimligi Rächnig besser gstimmt. Annemeji isch würklig cho froge, wie’s ihm gang; aber e gmüetligi Visiten isch nid drus worde. Chlips het nid gwüßt, wie-n-er will e Chopf mache, u wo si Annemeji nid het mögen uberha z’schmäle un ihm z’säge, was er
      97 wider für eine gsi syg, ischt er ufbibelet u het pücktelet: Er syg mit der Rothaule fertig u chömm nümmen ume, er heig jetz ändtlig gnue von ne. Dodruuf het Annemeji geantwortet: U sie heigi gnue Chlipses. Haneß heig ihm, Annemejin, der Uftrag ggäh, es soll de Chlipse z’wüsse tue, daß er für nen angere Platzg luege müeß, d’Mühli heig de gschället. Sys Trögli mit de Chleidere bring men ihm de hie i ’s Dorf ahe, es syg jetz würklig Zyt, Fürobe z’mache. Er söll jetz afen e Rung go probiere, wie frönds Brot e Chuscht heig, vilicht machi de anger Lüt seien uf der Rothaule wider guet. — Oh, er well scho dürecho, het si Chlips ufgloh, das mach ihm der gringscht Chummer. Plätzg fing är, zähe für eine u wär scho lengschte gschyder gsi, er wär wytersch. — He nu, so soll er de nume der Chnopf uftue; aber es wärd nid lang goh, bis das Gäld, wo-n-er uf der Rothaule verdienet heig, wider verputzt syg. Emel afe das Sparheftli mit de Göttibatzen us der Buebezyt löü es ihm ungärn unger d’Finger, er wär de vilicht speter einisch froh, wen er no amen Ort e Notgrosche hätt. — Oh, das soll äs nume bhalte u mit mache, was es well, är heig sälber au Gäld i der Kasse. U mit däm chönn er de mache, was er well, es gang niemmere nüt a. — Nu jo, so soll er de nume probiere, wie-n-er z’schlag chömm. Dank heig me jo glych nie ke Brosme von ihm gha, we me für ihn gluegt heig. Äs heig lang an ihm patteret u ne
      98 wellen erzieh; das syg alls i ne chalten Ofe blost gsi. Ihn chönn nume ’s Läben erzieh, er söll nume go d’Hörner abschieße, vilicht lehr er de einisch no, es Guetmeine besser schetze. Wünsche tüei es ihm destwäge glych nüt Bös’s, u mög ihm’s wohl gönne, wen es ihm guet gang un er’sch zu öppis bring.
Dermit het es ihm d’Hang eggägegstreckt u wellen Adie mache. Aber Chlips het e Trümel gmacht u uf die angeri Syten ume gluegt. Dernoh het es d’Hang zruggzoge, e Süüfzger usgloh: «Das het me dervo!» u isch ggange.
Vo denn a isch Chlips aleini gsi; vo denen uf der Rothaule het ne niemmer meh ploget. Aber we ein süsch niemmer ploget, ploget me ein sälber. Im Bett lige heißt nid gäng Guetha, u trotzigi Wort u nes ufbigährisches Wäse decke mängisch numen es verzagts Härz u nes verseerts Gmüet. So i länge Chrankehuusnechte spazieren eim Gidanke dür e Chopf, wo nid d’Sunndigchleider annehei. Mi cha se lang useheiße, sie wüsse nüt vo Folge, kes Türschloß u ke Muur vermacht ne guet gnue, daß sie nid yhe chöü, u gäb sie stärbe, sorge sie für Nachkomeschaft, stungelang tanze sie ein Ringellreie dür e Chopf u machen ein inwändig heiß. Ei Rung, wo d’Nachtschweschter isch cho noheluege, u ganz unerwartet adräiht het, hätt Chlips, dä pochisch Suurnibel, bal nümme möge gcho, vorhär no ’s Wasser us den Auge z’wüsche.
      99 Aber destwäge het er glych bihauptet, er heig gschlofe wie nes Brätt.
Der Lyb wär wider uf der Besserig gsi, e junge chreftige Bursch ma unglaublig vil erlyde u graagget im Augeblick wider zwäg. Chlips het all Tag uuf chönne u mit angerne dörfe brichten u im Garte hocke. Aber merkwürdig, gäng het ne düecht, alli lachi uber ihn, mögin ihm’s halbersch gönne u luegi ne für ne eifalte Kärli a. Gäb öppis isch dranne gsi oder alls numen Ybildig, ischt ufs glichen usecho: Er het e ke Kameradschaft funge u si gländtwylet u g’ergeret.
Ei Tag het e Bueb der Bscheid brunge, Chlipses Trögli syg de i der nechschte Wirtschaft, der Rothaulebuur heig’s äbevori dert abggäh u schick ihm hie der Schlüssel. D’Abrächnig u der Lohn, wo Chlips no z’höüsche heig, syg de im Trögliungerschlacht inne. Dermit isch der letscht Fade verhäue gsi u Chlips sy eigete Heer.
Vor allem het er jetz müeße luege, wo-n-er de chönn ungereschlüüfe, wen er ume zwäg syg. Er het der Dokter gfrogt, für i die biträffeti Wirtscheft z’goh u z’luege, gäb syner Sachen i der Ornig sygi. Daß er hauptsächlig gang, für im Blettli u Azeiger z’luege, gäb amen Ort e Stell offe syg, het er em Dokter nid uf d’Nase gchleibbet. Der Dokter het’s erlaubt, aber ihm ygscherpft, daß er de Ornig heig mit Treiche u nid scho wider mit öppere Händel afang. Derfür
      100 hätt Chlips am liebschte grad mit em Dokter Händel agfange un ihm wüescht gseit. Aber er het nid dörfe u der Erger verworgget.
Syner Chleider het er i der Ornig funge. D’Strümpf het ihm Annemeji no umegmacht gha u d’Hemmli u Naselümpe gwäschen u gglettet. Wider d’Abrächnig hätt er au nüt chönne ha, der Lohn isch do gsi bis uf e letschte Batze, u nes Treichgäld oder e Stüür a d’Chrankehuuschöschte het er sälber nid erwartet. Wo-n-er het drusgnoh gha, was ihm isch kumod cho, het er wider bschlosse u der Schlüssel mit ihm gnoh. I der Zytig het er nüt Passeds funge; Charrerstelle, wie-n-er eini möge hätt, sy gwöhnlia nid mitts im Johr frei.
Vo denn a ischt er allimol am Blettlitag go nes Bier ha u het d’Inserat düregmuschteret; aber es het ihm nüt wellen alaufe, wo ne gfreut hätt. Ei Tag het ihm der Wirt anerbotte, er chönn bi ihm blybe u der Stallchnächt mache, bis er öppis Bessersch fing. Fryli chömi nümme Roß u Fuehrwärch wie albe, er müeß de zwüschenyhe hälfe, wo me ne nötig heig, u Lohn chönn er ihm ke große verspräche, sie chönnti’s au ohni Chnächt mache.
Das isch ke guldige Bärg gsi, aber besser weder nüt u Chlips froh, emel afe ne Ungerschlupf z’ha.
Wo-n-er mit em Chrankehuus isch fertig gsi, het er das Pöschtli aträtte, un es wär afangs nid übel für ihn gsi, wen er meh verdienet hätt. Z’schaffe
      101 het’s lang nid ggäh, wie öppen uf der Rothaule, derfür meh Alaß Gäld z’bruuche, u wo Chlips het afoh rächne, ischt ihm klar worde, daß alls Verdienete sufer nohe drufgang. Uf d’Lengi het das nid so chönne blybe. Derzue isch der Wirt e lüünige Wätter gsi, allbott isch nen es angersch Güegi acho, u de het ihm’s niemmer chönne preiche. Chlips het Sachen ubercho z’ghöre, wo syne chutzeligen Ohren ungwanet vorcho sy. Wen es Auto mit vürnähme Lüte cho isch, sy syner Häng i de Hosesecke blybe chläbe, u der Huet het ’s ab-em-Chopf-flüge vergässe. Chlips het ihm nid gwüßt z’tue, isch nid zwäggsprunge u het zäberlet, het nid verstange, der Chratz z’mache, mi hätt chönne meinen, er syg e völlige Gstabi. Das Herehüngele u Täfele isch nid sy Sach gsi, er het gmeint, es gieng ihm a der Ehr ab, wen er das miech. Ei Tag het er du aber müeße ghöre, wie si der Wirt für ihn etschuldiget het: «Müeßt ech nid verwungere, wen er kener Schärniere het, es ischt e Burebüffel, wo ’s erschtmol ab der Chuehweid cho ischt. Er weiß no nüt vo Astang, i ha ne schier nume der Gottswille, er fingt äbe niene ke Platzg.» Das het Chlips gchüschtiget, u d’Auge hein ihm afoh glitzere. Paar Tag vorhär het er gläse, daß e Bauungernähmer no Arbeiter anähm, für nes Strößli z’mache. Nid daß ne die Arbit glökt hätt; aber no der glych Obe het er ufpackt un ischt abgreiset, go luege, gäb er yträtte chönn. U ’s Glück het ihm
      102 welle, daß no Stelle sy offe gsi. Sofort ischt er go ’s Trögli nohereiche u het em Wirt ’s Gmerk ggäh worum: Eso ne Burebüffel, wo nie ab der Chüehweid ahecho syg, paß halt nid i nes vürnähms Wirtshuus, wen er scho halbvergäbe tüei wärche. Drum syg gschyder, er gang, gäb er die nobleri Gaschtig alli vertribe heig. Der Wirt het glachet: Das soll er nume, wie eh, wie lieber. Är bing niemmeren a, am allerimingschten eine, wo drü Gleich minger heig weder e Sagbock u zwägstang wie nes Büünneposchterli, wen e frönde Möntsch i de Wehre syg... U so sy sie giftig usenangere. Im neue Platzg het Chlips chönne d’Schuflen u der Pickel bruuche. Do dra ischt er besser gwanet gsi u ischt ihm ringer ggange, weder’sch Huetlüpfen u um d’Lüt umeschmützere. Der Lohn ischt au nid schlächt gsi, größer weder uf der Rothaule. Fryli hei Choscht u Logis es tolls Loch drygfrässe; aber Chlips het glych bescht gmacht u bi-n-ihm sälber däicht, er syg e Löli gsi, daß er der Ascht nid ehnder heig lo fahre u d’Fäcke zum Flüge gspreitet. No besser hätt es ihm’s chönne, wen er hätt dörfe hälfe fuehrwärche. Drei zwöürössig Züg hei bständig müeße Chisel zuehefergge fürsch Steibett. Eine het der Charrer sälber gfüehrt, mit de zwe angere sy Arbeiter gfahre, e Bürki u ne Leuser. Mit allne het Chlips ordlig chönne nohecho, nume mit däm Leuser nid. Scho no paar Tagen ischt er mit däm i Hatz cho. Ganz
      103 eifalt isch’ aggange, bim Zobenässe. Chlips het Broträschte gha u se Leusersch Rosse welle fuere. Du chunnt ihm dä uverschant, er soll si wägmache, die Roß gangi ihn nüt a. Seit Chlips, es wär emel nötig, daß zu dene besser gluegt wurd, un es müeß einen e rächte Stierecharrer sy, wen er syne Rosse nid emol es Bitzli Brot mög gönne. Vo denn a hei sie enangeren uf der Pigge gha u wylige ’s bös Muul aghäicht. Leuser het Chlipse vürgha: «Du wettisch nume gärn fahre, wil d’ z’fule bisch z’schufle...» «Wäg der Füli wirsch es a dir abnäh», het ihm Chlips umeggäh. Sie hei enangere nid möge schmöcke, u Chlips hätt disem mängischt am liebschte d’Geislen um d’Ohre glyret, wen er het müeße luege, wie dä die arme Rößli ertriblet het.
Jetz, wie geit’s du! Lauft ei Tag ungsinnet der Ungernähmer derzue, wo Leuser wider ’s Zuederhangroß tryschaagget het, daß es uber d’Stange gschlage, si verlyret het u z’Bode gheit isch. Leuser het ne nid gwahret u gfluecht u tonachset u drufgschmidet, daß’ e Gruus gsi isch. «Geit das gäng eso?» het der Ungernähmer sy Charrer gfrogt u groß drygluegt. «Öppe sövel strub grad nid gäng, weder z’säge wär mängs. Länge Haber uberchöme sie meh, weder daß sie verdiene. Dä versteit doch nid mit nen umz’goh u isch vil z’unerchannte.»
«Isch süsch kene do, wo mit Rosse gmacht het u gwanet isch, z’fahre?» forschet der Ungernähmer wyter.
104 «Mohl, es wäri re scho. Dert der Chlips heig lang der Charrer gmacht, un i glaube, er tät ne besser borge u zue-n-ne luege.»
Uf das isch der Ungernähmer mit Chlipse cho rede, u gäb er ggangen isch, het er em Vorarbeiter Kunzine ggäh: «Vo morn a nimmt Chlips d’Geislen i d’Hang, u Leuser cha wider schufle. Es sy yhedingeti Roß, die zwöü, wo Leuser mit ne gfahren ischt, un i mueß sorge, daß sie nid abgschundte u verbrätschet sy, we se-n-umegibe, süsch heißt es de: Abschatzig zahle! Drum mueß mer eine derzue, wo meh Verstang het mit ne.»
Derby ischt es blibe, u Chlips het chönne fahre; aber die angeren Arbeiter hein ihm gseit: «Jetz hesch de der Tüüfel uf em Äcke!» Der Leuser het würklig usgseh zum Förchte, er isch fasch verchochet vor Wuet. Aber losbrächen u ustobe het er nid dörfe. Der Vorarbeiter het ihm dütlig ’s Gmerk ggäh, er soll si nume züpfe, süsch wärd er de vürige. Um so töüfer het si der Haß i Leuser yhegfrässe, un i Zuekunft het er Chlipse Glasschirbi gstreut u Dörn gsäit, wo ’s isch gsi z’mache. Chlips het si vor ihm in acht gnoh u sy Sach bsorget, so guet er het chönne, u en jedere Bling hätt gseh, wele von ne besser cha fahre. Die Rößli hei Chlipse gfolget, es ischt e Freud gsi. Dernäbe het mängen Erger u mängs Päch uf ihn gwartet. Bal ischt ihm e Lung uszoge worde, bal e Riemme verschnitte, oder der
      105 Milchgutter im Znüniseckli verschlage oder i ’s Überhemmli, wo-n-er het a d’Stude ghäicht, e große Schranz gmacht, u nie het me chönne drufcho, wär der Täter syg. Chlips isch ke Augeblick im Zwyfel gsi, wo-n-er der Find sueche müeß; aber e Verdacht isch no lang ke Biwys. Der Leuser het au ke Glägeheit verpaßt, Chlipsen usz’fötzle u ’s Hudelmuul an ihm abz’putze. Chlips het natürlig au vo Läder zoge un umeggäh; aber im Muulen u Ushunzen ischt ihm dise wyt Meischter gsi. Das het in ihm gwurmet, u wen er am angere scho usgwichen ischt u gmeint het, er well nüt meh mit ihm z’tüe ha, ischt er doch gäng wider öppen einisch gstigen u i Chut cho. Irged uf ene Wäg het der Leuser i d’Nasen ubercho, was für Müschterli Chlips früeher gmacht heig, u das het ihm rychlig Stoff ggäh, für nen i d’Schwüng z’bringe u die angeren Arbeiter gägen ihn yz’näh.
So isch das ggange bis ei Sunndi, wo d’Strößler i der Pinte ghocket sy u d’Chilchemanne gschlängget hei. Chlips het au ghulfe, är u der Charrer sy bi-n-angere gsi, hei aber Päch gha. Chlips het miserablig Charte zoge u isch de süsch scho ke Usbund gsi im Jasse. Das het ne gfuxt u isch d’schuld gsi, daß er flyßiger nom Glas greckt u im Vergäß meh gmämmelet het weder gwöhnlia. Du chunnt der Leuser näben ihn cho hocke u redt ihm i eim furt i ’s Spil yhe. Allimol, we Chlips im Usspil gsi isch, het dise sy Sänf drufgstriche: «Du Chuehtitti!» «Äh, tz, tz!» «Eh du verreckti
      106 Gaage.» «Exakt eso, hehehe!» «Chindsgring, Chindsgring.» «Heiligs Bäseräf!» «Jetz hesch es griffe, het der Tüübeler gseit, wo-n-er i Hüehnnerdräck greckt het!» u derige Seich meh. Chlipses Chopf isch röter u röter worde, un eismols wäiht er uus u haut disem eis, daß ’s Bluet zu Muul u Nasen uus gschossen ischt. Im nächschten Augeblick sy beedsamen ufgsprungs, hei enangere gfasset u sy a Tisch gschosse. Der Litergutter ischt um, teel Gleser a Bode, gäb öpper het chönne druuf recke. Ungfelligerwys isch Chlipsen e Rohrstuehl zwüsche d’Bei cho, drum het ne Leuser möge, isch mit ihm z’Bode u het ihm mit de Chnöde ggäh, mitts i ’s Gsicht u wo-n-es preicht het, bis die angere Spiler sy cho ygryfe u se-n-abenangeren ahe to hei. Beed Zängger sy uberblüetet gsi, u Chlipses verschrißne Hemmli het usgseh wie nes Metzgerschöübeli. Ändtlige het si der Wirt au zuehegmacht u Schadenersatz ghöüsche für brochnigs Glas u ne verchrutete Stuehl. U zwar het er meh uf Chlipse drückt, wil er ne minger gchennt het u dise fascht all Oben i d’Wirtschaft cho isch. Chlips heig agschlage, drum müeß er au bläche. Er hätt z’ersch chönne warne oder der Wirt rüefe, für Ornig z’mache. Däwäg ungsinnet dryz’schloh gang nid a. Wen es vorsch Rächte chömm, wärd er’sch de erfahre; ebhange blyb er, uf all Fäll. Die angere Spiler sy uf Chlipses Syte gsi u hei ne wellen usehaue. Aber der Wirt het ne nid welle
      107 lose. Es heig ihm do niemmer dryz’rede, uberhauts stürm är do nümme lang, er telephonier em Landjeger, es wärd de scho Ote gäh. Chlipse het’s en ungrächti Sach düecht; aber was het er welle? Syner Kamerade hein ihm zuegredt, er syg bas, wen er nohgäb u derfür sorg, daß der Landjeger nüt dervo i d’Nasen uberchömm. D’Chöschte sygi jo nid groß, u dernoh syg er druus u dänne u gäb ke Lärme. Nu, Chlips het si ändtlige lo uberort bringe, die paar Franke hei ne nid hert graue. Aber daß er ungerdar cho isch, het ne schier welle verjage. Das het er nid chönne lo gälte u der Leuser ufgforderet, er soll voruse cho, dert welle sie’s de zsämen usmache, es wärd si de zeige, wele daß stercher syg. Leuser het pralaagget: Das heig men jetz gseh. Öppen es alts Manndli mög Chlips bauche, dervo heig me jo au ghört; aber dernäbe syg nüt mit ihm, e leide Gägel syg er u ne dumme Polderi. Wen är, der Leuser, wett, chönnt er jo der Azeig mache; aber a Chlipse well er sich nid verdräcke. Chlipse het d’Wuet fascht erwörgt, u we ne diser hätti lo mache, wär er sofort wider uf e Gägner zdorf. U der Wirt het nen abrüelet: Wen er e settige Zangghung syg, soll er d’Bude ruumme. Mi well nid der ganz Sunndizobe Grampol ha u niene ’s Läbes sicher sy. Eso eine brung ein d’Wirtschaft uf der Stell i Verruef. Uf das isch Chlips ggange, aber vorhär het er em Wirt gseit, gäb er ihm no
      108 einischt uber d’Schwelle trappi. Er ischt inwändig Füür u Büchsepulver gsi...
Am Mändig isch weder Chlips no Leuser zur Arbit aträtte. Statt dessi isch scho i aller Herrgottsfrüehi der Landjeger cho ne Ungersuechig mache. Nid wäge der Zanggerei i der Wirtschaft, aber wäge däm, wo draghanget ischt. Es isch der Lärme ggange, der Leuser syg letschti Nacht uf em Heiwäg hingerrucks uberfalle u halbztod gschlage worde. Natürlig isch der Verdacht sofort uf Chlipse gfalle, u dä het au gar nid glaugnet. Nume syg es e verdammti Lugi, daß er em Leuser gluußet u nen uberfalle heig, der Leuser syg ihm i der Nacht cho Schlämperlige zum Pfäischter y brüele, bis er use syg u ne gchlopfet heig. Das syg der ganz Handel. Aber der Landjeger isch z’ersch bim Wirt u bim Leuser gsi, wo ne härebschickt hei, u dert isch Chlips agmole worde, daß ihm der Landjeger ke Wort meh gglaubt u nen ohni wytersch verhaftet het. Der Leuser lig im Bett, heig e verschlagne Chopf u allem a e Schädelbruch oder e Ghirnerschütterung erlitte. Das syg Grunds gnue. So eim, wo no erscht im Chrankehuus gsi syg wäg ere Schleglete u süsch scho Raufhändel gha heig, müeß jetz ändtligen Ornig gmacht wärde.
Chlips het si gwehrt uf all Wys u Wäg, aber vergäbe. Der Landjeger het ne für ne ganz e gfährlige Dryschleger agluegt, u drum het’s gheiße: Marsch, i d’Chefi!
109 Wo d’Chefitür hinger Chlipse zuegchlepft isch, het er plääret wie nes chlys Ching. Er isch vor Eländ halb verhürschet gsi u het ne düecht, es chönn, es chönn nid wohr, es müeß numen e gruusige Angschttraum sy. Är, der Chlips, wo der Äcke zäumt u gmeint het, Burechnächt syg zweni für ihn: I der Chefi! Die Schang! Die Schang! Die Schang! Är, wo der Wält het welle zeige, wär er syg: E Sträfling, vilicht e Todschleger u zuekünftige Zuchthüsler! Jetz het er derwyl gha z’studiere, was u wivil mit ihm syg, derwyl gha stungelang, ganz Tagen u Necht. Gradusebrüele hätt er afangs möge, der Chopf a der Muur verschieße! Es ischt e schuderhafti Kur gsi für ihn, e Kur mit glüejige Rueten u Zange, aber e nötigi Kur, vilicht die enzig, wo-n-ihm der Trotzchopf het chönne bräche. U sie het ne gschweigget.
Wo-n-er i ’s Verhör cho isch, het er gstillet gha u gattlig un ordlig chönne rede, daß der Presidänt ganz e gueten Ydruck von ihm ubercho het, völlig en angere weder us der Chlag. Es het si du au erzeigt, daß Leusersch Verletzige nid läbesgfährlig sygi, wie men afangs gförchtet het. Vomene Schädelbruch het der Dokter nüt chönne finge, u au a ne Ghirnerschütterung het er nid starch gglaubt. Der Leuser het zwar nötli to u’s im Bett lo ustöne, so lang wie mügli. Aber der Dokter het scho syner Erfahrige gmacht gha mit ihm wäg eren Unfallversicherig
      110 u gwüßt, daß er nüt z’guet isch, Phantascht z’trybe, für ne großi Etschädigung usez’prässe. Hingernohe het si du au no e Züge funge, wo het ghört, wie der Leuser Chlipsen isch cho reizen u Schlämperlige zum Pfäischter y rüefe. Der Choschtfrau ihre Bueb ischt es gsi; aber dä isch grad mit der Milch i d’Chäserei gsi, wo der Landjeger Chlipse het gfasset. Das allszsäme het em Handel e besseri Wändig ggäh, Chlips isch vorläufig us der Haft etloh worde. Er wär au yverstange gsi, mit em Leuser usz’mache. Aber dä het so uverschant ghöüsche, daß Chlips wohl oder übel het müeßen e Fürspräch näh u prozidiere.
Schlimm ischt es ihm ggange mit syr Stell. Wo-n-er wider hätt wellen yträtten, isch schi bsetzt gsi, u der Ungernähmer het ihm gseit, Krachbrüeder u Grampolmacher chönn är nid bruuche, er müeß Lüt ha, wo-n-er uf se chönn zelle. Dermit isch Chlips scho wider um e Verdienscht erfrore gsi, u bitteri Erfahrige hei uf ihn gwartet. Dürhar, wo-n-er aghoschet het, ischt ihm e wüeschte Lärme voraggange gsi u het ihm bös’s Spil gmacht. Nie hätt er ihm lo ertraume, daß er däwäg müeßt umewetze, für Arbit z’ubercho. Fryli isch Winter gsi u nid vil los. Paar Tag het er eme Buur chönne hälfe Brunne grabe, wider paar Tag em Wägchnächt hälfe Grien rüschte; aber zwüschinn het’s Lücke ggäh u Chlips müeßen erfahre, was es für nen Ungerscheid
      111 macht, we der Lohn gäng lauft oder numen albeinisch.
Wen er mit syr Schloßgschicht wär fertig gsi, hätt er schi us der Gäged furtgmacht; aber das Garn het z’ersch müeßen abgspunne sy u het si lenger usezoge, weder daß er gmeint het. Sys ganze Vorläbe het müeßen ungersuecht sy, gäb der Spruch to worden ischt, u sy Fürspräch het Müeih gha, nen usez’haue, daß er ohni wyteri Freiheitsstrof dervo cho isch. Derfür het der Prozäß ihm ’s Kassebüechli usgruumt, daß er übel erchlüpft ischt u ne förmlige Gruuse gfasset het ab de Lüte. Sobal er der Fueß het us der Falle gha, ischt er verschwunge, niemmer het gwüßt wohi.
 7. Bricht
Dür e Rothaulechehr ab fahrt langsam der Lychewage. I de Schlünge lyt scho ’s erschte Schüümeli Schnee, u d’Chirschbäum löh ihrer letschte rotgälbe Bletter lo falle, zum drittemol lo falle, sit Chlips mit em Arm i der Schlinge dür e glyche Chehr ab ischt. Em Sarg noh zuget e längi Zylete schwarzagleit Lüt, zvorderischt en elteri, schwärlybigi Frau, ’s Annemeji ischt es, wo hütt sy schwärschte Gang tue mueß. Sie füehren ihm der Gspanen uf e Chilchhof, der Haneß, wo a re Lungenetzündig gstorben isch.
Drümol het er sche glücklig uberstange; aber scho ’s drittemol isch sys Läbe nume me amene Fädeli
      112 ghanget. Wo sie zum viertemol cho isch, hei alli gwüßt, daß der Kampf uf Tod u Läbe geit u daß weni Hoffnig z’ha isch. Zwe Dökter het Annemeji zuezoge u kene Chöschte borget, für ne z’rette. Aber der Tod het si nid lo verjage, we sie ne scho dür guldig Spieglen aglitzeret u ihrer Stirnen i wichtigi Runzele gleit hei. Niemmer het Haneße chönnen Ote schöpfe u ’s liebe Läbe frischte. Scho am sibete Tag het ihm Annemeji müeße die brochnen Auge zuedrücke. Es ischt ihm grüüsli yheggange u het’s hert gmacht z’plääre. Aber Burelüt wüsse no, daß me ne Tod schuldig ischt, u daß me si mueß ungerzieh u träge, was ein uferleit isch.
Still u ohni Chlag isch es mit sine Lüten em Sarg noh. Hans, Leni, d’Fride u die zwe Tochtermanne, alli sy sie um d’Muetter ume gsi. U ne Zug isch nohe cho, wie me ne z’Mutzliwil sälte gseh het. Manne, Fraue, us allne Hüsere wyt im Umkreis. Er ischt en agsehnne, bliebte Ma gsi, der Haneß, drum sin ihm so vili cho die letschti Ehr erwyse, u drum hei alli ihrer ärnschthaftischte Leidgsichter ufgsteckt u si mit züchtig gspannete Glidere ehrbar gstabelig hinger sim Totebaum nohezoge. Wär zu Rothaule-Haneße cho isch, het si gäng zsämegnoh u die beschti Syte vüregchehrt. So ischt es gsi, wo-n-er no gläbt het, u das het nohegwürkt. We eine hütt vergässe hätt, der Astang z’wahre, wär es ihm bös agchrydet worde. By allne Hüsere, wo me dürecho
      113 isch, sy Lüt usegstange, hei d’Hüet abzoge u d’Häng zsämegha, u d’Fraue hei nid vergässe ihrer Lümpe vürez’näh u mit Abwüsche flyßig ihres Byleid z’bizüge.
Noh der Biärdigung het ’s üeblige Lychemohl nid dörfe fähle; aber au dert isch’ ordlig u gsittet zueggange, kes Brascht u Gschnatter ischt usbroche, niemmer hätt si derfür gha, e Mißton dryz’bringe. Wo sie hei ggässe u ihres Glas Wy ustrauche gha, sy die meischten ufbroche. Bloß die Verwandte u nöchschte Bikannte, wo men äxtra ufgforderet het, sy no blibe u nöher zsämegrückt.
Mi het gueti Wort tuuschet u Annemejin tröschtet, sie heigi emel rächt gläbt zsäme, äs u Haneß, u sygi im Friden usenangere u syg emel alls gregeliert worde u für alli gsorget. U Annemeji het druuf gseit: Jo, es syg wohr, sie heigi’s guet zsäme chönne. Nid daß sie ihrer Läbelang bständig wäri glycher Meinig gsi, das gäb’s allwäg niene. Aber au, we sie einisch heigi Chritz gha zsäme, heige sie doch Sorg gha u enangere nie mit wüeschte, hässige Worte verdräcket u vergiftet. Dert druuf chömm vil ab. U we me doch wüß, daß ’s angeren au rächt syg u nume ’s Beschte well, söll me chönne Giduld ha mitenangere. Das heigi sie chönne u gäng wider gluegt zsämez’cho. U we de eis em angeren eggäge cho syg, heig ihm de disersch nid der Rügge gchehrt u der Wäg verbaue. U so heigi sie’s schön gha u sygi nie greuig gsi, daß sie zsämecho sygi. E bessere
      114 Ma weder Haneße hätt äs kenen ubercho u ne nie bigährt an en angere z’tuusche.
Dernoh isch brichtet worde vo der Lücke, wo sie jetz de wärdi gspüren uf der Rothaule u vom Ersatz, wo sie für Haneße müeßi suechen u ystelle. Bi der Glägeheit isch du d’Red emel au uf Chlipse cho, wie-n-er albe guet heig chönne fahre, u gäb me gäng no nüt wüß, wo-n-er eigetlig au hicho syg. Un jetz ischt e ganzi läbigi Näschtete vo Grüchte uber ihn zum Vorschyn cho. Eine het ghöre verhandle, Chlips syg usgwanderet, nach Australie oder Argentinie, welersch wüß er nümme sicher. En angere het ghöre säge, er syg glaub i ’s Elsaß ahe u heig dert für Mühlicharrer dinget. E Dritte het vernoh, er syg bi der Heilsarmee u blos Baßtrumpete, es heig nen öpper bi re Versammlig a der Bueßbank gseh. E Vierte het bhautet, das stimm au nid, ihm heig me für ne gwüssi Wahrhit gseit, er syg Chauffeur, fahr im Solothurner nide mit eme Laschtauto u heig e ghüsleti Schufelchappen uffe. Zletscht isch du eine cho, wo würklig öppis gwüßt het u het gmäldet, das syg allszsäme puurluter Hooröl, do gseih me wider, wie gphilosophiert wärd. «Uf de Chüejerbärgen innen ischt er, do git’s nüt dranne z’weiggele. My Brueder het ne vor paar Wuche sälber gseh. Är u no eine hei amene schöne Sunndig mit de Velo e Bärgreis gmacht uf e Gütsch yhe. Dert ischt es Summerwirtschäftli, u wo sie ygchehrt
      115 sy u nes Glas Wy trauche hei, wär hocket hinger em Tisch? Chlips im Chüejermutz u het e Fläsche Bier vor ihm. Aber wo-n-er gmerkt het, daß sie ne chenne, het er wie ne Schwick usgmacht u si gstriche. ’s Stubemeitli het ne du chönne säge, er syg uf der Riedere bimen alte Hirt, wo Sami heiß, Chüejerchnächt, u zwar scho lang, emel meh weder es Johr. Er chömm aber numen unger hundert Rüngen einischt i d’Wirtschaft, der alt Sami syg e wunderlige Chuter u heig ’s Wirtshusgläuf nid gärn.»
«Er het drum gäng no es Kassebüecheli bi-n-is,» verratet Annemeji, «un i ha erwartet, er chömm’s de öppen einisch cho reiche. Fryli, wo-n-i du vernoh ha, er syg wäg ere Schlegerei i der Chefi gsi, isch mer scho ertraumt, es chönnt no nes Rüngli goh, gäb er schi wider chömm cho zeige. Jetz freut es mi, z’ghöre, daß es ihm ume besser geit.»
Wytersch isch sälbe Tag nüt meh vo Chlipse verhandlet worde; aber Annemejin ischt er ume früsch im Gidächtnis gläge, un es hätt no gärn meh von ihm vernoh. U ei Tag isch es grote, u sy wyteri Nachrichte cho dür e Chehr uf z’waggele. I re Hutten inn sy sie gsteckt, i Ungerchleidere, Schöübetuech, Chindstschöpline u Garnstrangen yglyret. U wär sche gfergget u i de Tragbängere gschnuppet u gschwitzt het, isch d’Rotech-Husierere gsi, d’Rotech-Husierere, e guetmeinigi, gschmärbuucheti, glungni Trucke mit eme ghörige Schnauz u ere grobe Mannevolchstimm.
      116 Die het ihri schwäri Hutte im halbe Kanton ume gfuget u alli Brüggstockmüürli gchennt, wo chiere u ’s gäng gwüßt, we ’s bi re Wäschgebse nes Gspreiß u Gsüder ggäh het. Uber Chlipsen isch schi emel au uf em laufede gsi u het en Umwäg uber e Gütsch nid gschoche, für Annemejin mit eme Bluemmestrüüßli vo Neuigkeite chönne z’erfreue. Annemeji het ere vil Garn- u Tuechruschtig abgchauft u gäng öppe nes Chacheli Wybertroscht für schen im Ofehohl gha. Drum isch es au im erschte Rang agschribe gsi i der Chundelischte u het nume bruuhen am Hähneli z’dräje, de isch ’s Brünndli glüffe.
«Chlipse? Wie’s ihm gang? Oh, i traue, dä heig si nid z’erchlage. Zwar, e Rung heig es nen umegschlage, wie ne Verdingbueb u syg er nid öppe hellisch breite gsi. Weder es het ihm öppis ghört, das mueß me de au säge. We’s eim afen uf der Rothaulen obe nümme guet gnue meh isch, ghört ihm de afen e Dräck uf d’Nase. Hätt er schi minger ufböögget u sörger gha zu sym warme Huli! Mit Fuuschten u Dryschloh macht eine hüürmehi nümme groß Sprüng u sött de der trummeter Gäldseckel ha weder es Burechnächtli. Aber jetz het er’sch wider erlickt, daß es isch derby z’sy. Der Riedere-Sami isch fryli e verzworggete Gäderhächel — Wybervolch tolti er kes um ihn ume! — U mit der Red geit er um wie mit Dokterzüüg: Drümol im Tag zähe
      117 Tröpf! Weder we men ihm der Trapp cha preiche, ischt einewäg mit ihm z’gattige. Mi het er emel no nie gfrässe u mer scho wyligen öppis abgchauft u gäng vo der beschte wullige Ruschtig, d’Glidersucht ploget ne. Gäb er vo der Frau gscheiden isch, hei d’Lüt albe gseit: Hihi... är heig mit der Glidersucht z’chämpfe u sie mit der Chädersucht z’glimpfe, hihihihi! Mir isch numen es Rätsel, wo die zwe Cholderine enangeren ufgablet hei. Jo, u daß Chlips sövel lang bi-n-ihm het chönne blybe, er mueß fei e chly ne Stei im Brätt ha bi-n-ihm.»
«Das düecht mi gar nid sövel angersch», seit Annemeji. «Zur War ischt er gäng e Guete gsi, u wärchesthalb hätte mir nie uber ihn chönne chlage. We kes Wybervolch umewäg ischt u niemmer, wo ne ploget...»
«Jä d’Lüt rede scho sträng dervo, Chlips chönn Samin am Änd einisch no säuft erbe! Weder settigs isch Dischlegflüüm!»
«Aber daß es ihm nid erleidet, so wyt näbenusse...»
«Er het drum nid nume ’s Ankechübeli zwüsche de Beine: Näbezuehe steit e Hun’ghafe, wo-n-er au scho der Finger drinne het. Der Gütschres mit Ännin, syr Tochter, wo einisch ’s ganze Heimet mit Weid u Wald erbt! Es isch fryli scho es Zytli, daß Änni isch z’Chingelehr ggange, u daß es en Usbung vo Hübschi syg, redt ihm au niemmer noh. Es het
      118 früeher einisch müeße d’Drüese lo schnyde u ischt ihm dervo uf eir Syte vom Hals e Schnurpf blibe wie ne Trölnoht. Aber das macht der Chatz ke Buggel, es ischt emel es ordligs wärchigs Wybervolch, u we sie-n-ihm uf eir Syte nid am baaschte gfallt, söll er sche albeinischt uf die angeri dräje. E settige Schick lauft ihm allwäg syr Läbelang numen einischt a, u we der alt Gütscher nid öppe z’unerchannt dergäge sperzt, cha das e gattligi Sach gäh. Fryli, uf d’Rothaulen uehe chunnt er de allwäg nümme, wen ihm es ganzes Heimetli a de Schuehsohle chläbt, emel nümme cho diene.»
«Jä, die Alte sy de also derwider...»
«Die sy doch derwider, we Zwöü zsämewei, so lang daß d’Wält steit u so wyt, daß Gras wachst. Do mueß de öppen en alte Wittlig zuehe, e hundshäärige, hagebuechige, wo mit em linggen Aug i ’s rächt Gilettäschli ahe schilet, wen er d’Wält bitrachte will u luege, was ’s Wätter mach. Derfür het de so einen im Trögliungerschlacht innen es Hüüfli vergraueti Napeliöndli. Jo jo, so isch’. I der Haseweid buret er, dä verdräiht Wittlig u het e Weid am Gütsch obe, näbe Rese zuehe, u steit e Schüür drinn. U wohr isch, passe tät dä Bsitz, wo die Zwe hei, zsäme, wie ne Bäsen u ne Stil derzue. Weder es wird öppe nüüschti nid müeße sy, Änni wär süscht en arme Tropf. Der Haseweider ischt eine vo de harzigischte, chnubliochtigischte wyt u breit.
      119 Bi däm müeßt es de d’Röschtipfanne ’s ganz Johr mit der glyche Späckschwarte salbe. Drum wehrt es si mit Hängen u Füeße dergäge. Jetz chunnt nume drufab, weles daß der herter Chopf het.»
Annemeji het gstuunet. «Isch au mügli! E habligi Buretochter! Jä nu, gscheih nüt Bösersch, i für mi man ihm’s scho gönne.»
«Jä,» seit d’Husierere, «mi setzt dert obe d’Lüt u d’Härdöpfel minger dick weder hie-ume, u die hüratsfehige Mannevölcher stöh nid uf allne Högeren ume, wie d’Tannen im Wald. Drum heißt es: Zsäme, wär zsämewill, süscht isch de niemmer meh i der Stube. U zum angere hei sie vo Chlipse fei so Romane zsämedichtet. E schöni rychi Buretochter im Ungerland nide heig wellen i ’s Wasser springe, wil sie ne nid heig ubercho. Der Liebesgram heig nen i d’Bärgen uehe tribe, drum hock er albe stungelang i der Weid usse u stuuni i ’s Blauen use. Er müeß schuderhaft ungfellig gsi sy, süsch luegti-n-er minger melancholdrig dry. Settigs gryft halt de de Meitschinen a ’s Härz, daß es drinnen erger afoht wimmsle weder e Muggetanz. Jä, u we me Chlipse gseht, wie glatthäärigen er bi Samis Milchchoscht worden ischt u wie-n-er ’s Wyßen i den Auge cha vüreloh, wen er’sch sametige Chüejermutzli anne het, bigryft me, daß er Ännin besser i d’Auge schynt weder der Haseweider, wo ein a nes alts verrafflets Säutrögli mahnet. Bigryft me, daß Änni i der
      120 ganze Weid ume het müeße Chatzetälpli zsämeläse, bis es irged amen Ort uf Chlipse gstoßen ischt, u daß es de het müeße löüe u näben ihm blibe hocke u mit ihm brichte. Un er het’s emel nid chönne furtjage oder sälber ’s Päch gäh, äis wär de afe wüescht gsi von ihm, wen es ne doch het welle tröschte. U wie-n-es de albe chunnt: Eis-zwöü syg es in ihn vernarret gsi, es heig ke Gattig gha. So het mer’sch ’s Stubemeitli uf em obere Gütsch brichtet u het mer der Aschyn gmacht, das wär sälber au uber ke Flueh uus gsprunge, wen ihm Chlips scho öppen es ungrads Mol hätt wellen es Müntschi ufchleibbe.»
«Nu jo, so han i de vergäbe sövel mängisch Chummer gha für ihn», seit Annemeji, un es het bim Hageli fasch tönt, wie wen es e chly jalouse wär. «Aber pack du jetz zvollem uus, u zeig, was d’ no i dyr Hutte hescht, i wett em Marteli e Schöübe chaufe, we d’ öppis Schickigs hättisch.»
Dermit isch ’s Luege, Useläsen u Handle zgrächtem aggange, u d’ Tuechhutten isch nid schlächter bsetzt gsi weder der Neuigkeitesack, weiß der lieb Stäffe, was alls drinne het Platzg gha. Natürlig ischt e Chauf zstang cho u dernoh es Pletschli guete Gaffee druberab gschüttet worde. Sövel inträssanti Uskunft chunnt nid ganz vergäbe u mueß gsorget sy, daß d’ Zueleitig nid ungsinnet verstopfet wird oder afoht rünne. Nu, bi der Rotsch-Husierere isch die Gfahr
      121 nid groß gsi. Sie het d’Wort nid ygchefelet wie Riedere-Sami, sie het se lo gluntsche u nid der Tropfezeller bruucht. U gäb sie furt isch, het sie Annemejin heilig versproche, es müeß es n’jedersch Gymmeli wüsse, wo re-n-i d’Nase chömm.
Annemejin isch dä unerwartet Bscheid no nes Chehrli im Chopf umetrolet, un es het öppen einischt oder angerisch mit em Marteli druber gredt. Das het Chlipsen au no gchennt, es isch fryli dennzemol no Güetermeitschi gsi un i d’Schuel ggange, wo-n-er vo der Rothaule furt isch. Sider het es si aber gstreckt u ischt e nätti, grangschierti Jumpferen us ihm worde, wo bi Annemejin vil ggulte het. Sit die jüngeri Tochter nümmen im Huus gsi isch, het äs d’Adjutanteschnüer treit u d’Kunzinen abgnoh. «Lue de,» het Annemeji einisch bim Rüschte gseit, «mir erläbe’s doch no, daß er mit em Fuehrwärch dür e Chehr ufchunnt un is sy Frau tuet vorstelle! Z’wüsse tue wott er is doch de, er heig nümme nötig Chnächt z’sy u chönn jetz sälber bifähle. I ha zwar nid gglaubt, daß er sövel ring derdür chömm u mängisch gsinnet, er wär schi vilicht de einisch no froh, ume zue-n-is z’cho. Dernäben isch vil mügli uf der Wält obe, we eine Gfehl het.»
’s Marteli het zu settigem weneli u nid vil gseit, es isch schi gwanet gsi, still z’lose u sy Sach z’däiche.
Wider ischt e Winter useggange, u der Brieftreger het es Zweigli Öpfelbluescht uf der Chappe gha,
      122 wo-n-er mit em Samschtigblettli uf d’Rothaule cho ischt. Annemeji ischt am Salatversetze gsi u het ihm’s uber e Gartehag y abgnoh. Dernoh het es d’Häng abgwüscht, isch mit zum Tarässetisch u rüeft em Marteli: «Reck mer der Spiegel zum Pfäischter uus, daß i afe chly cha gwungere!» ’s Marteli git ihm ne u fahrt zue mit Ärbserläse für nes Mues. Plötzlig schießt Annemeji erchlüpfts uuf u chunnt mit der Zytig ungersch offete Pfäischter:
«Um Gottswille, los du jetz, was do steit: I der Haseweid am Gütsch obe, syg d’Heuschüür verbrunne. Zwoü schöni Guschti sygi dinne blibe, eis dervo e trägeni Chalbe. D’Schüür müeß azündtet worde sy. Als muetmaßlige Täter heig men e Chnächt abgfasset u hingereto. D’Afangsbuechstabe vom Name stöh au derby: E. K. Der Verdacht syg uf ihn gfalle, wil der Bsitzer vo der Haseweid am sälbe Tag heig Hochzyt gha, u zwar mit ere Nochberschtochter, wo der Chnächt au gärn hätt welle hürate. U wil se der anger heig ubercho, gang er däm go d’Schüür azündte. Es handle si also offebar umene ganz gemeine Racheakt... Herjeses, herjeses, das cha jo niemmere sy weder üse Chlips! D’Afangsbuechstabe, ’s Ort u alls stimmt ufs Tüpfli. Het er jetz Ännin nid ubercho, us Rach em Haseweider d’Schüür verbrönnt u chunnt derfür i ’s Zuchthuus, myn Gott, myn Gott au! Es isch mer doch vor gsi, es müeß ihm no allergattig zuestoße, wil er schi
      123 zweni het chönne meischtere u i der Gwalt ha. Aber daß es sövel wyt mit ihm chömm, hätt i doch kem Möntsche gglaubt. Jetz isch’ verspilt für syr Läbelang!»
’s Marteli isch ganz verschmeiets dogstange, u plötzlig syn ihm zwe glänzig Tröpf uber d’Backen abtrolet. «Aber Muetter, wie chaisch du das glaube!» seit es mit ere halberstickte Stimm. «Daß er disem i re wilde Töübi inne hätt d’Schüür azündtet, wär vilicht no mügli; aber daß er die arme Tier hätt lo zgrung goh, das isch nid mügli, nie het er eme Tier öppis zleid to, u drum glauben i nid, daß er sövel schlächt syg. U gäge mir ischt er au e guete gsi u het mi nie verfolget, wie Chnächte mängischt es Güetermeitli verfolge.»
Annemeji het das so gchüschtiget u ’s Marteli läng agluegt mit eme merkwürdige, wache Blick. Ändtlig seit es langsam:
«Du magsch rächt ha. Biwisen isch no nüt, u mi sött vome Möntsch ’s Bessere hoffe, so lang me cha. I bi nume z’vorylig uf die Sach ggange, mir wei warten u luege, was usechömm. Will’s Gott, ischt es öppe nid ihn gsi.»
«Wie hei sie-n-ihm ’s erschtemol ’s Yse zuehegloh, wo-n-er wäge der Schlegerei het i ’s Schloß müeße!» fahrt ’s Marteli yfrig wyter u het ume rot Backen ubercho, «e Raububerfall hätte sie am liebschte druus gmacht, für ne rächt unerchannt chönne
      124 härez’näh u usz’hun’ge. U wär allszsäme nid gscheh, we sie ne nid hätti gguslet u plaget, bis er nümme syne sälber gsi ischt...» Ungereinischt sich es verläge worde, het nüt meh gseit u i aller Strengi syner Ärbs gsüngeret.
Annemeji het au mit syne Gidanke z’tüe gha, u ersch bim Zimis isch dä Brandfall wytererörteret worde. Vo denn a isch d’Zytig uf der Rothaule flyßig erläsen u gläse worde; aber vergäbe, nöheri Uskunft isch keni meh cho. Annemeji het bal nümme Wyti gha i der Hut inne. Es het gmeint, Hans sött mit de Säuline dert uf e Märit, wo Chlips i der Chefi ghocket ischt u öppis luege z’vernäh. Merkwürdigerwys het si das Hansen aber gar nid welle schicke, ihm ischt en angere Märitplatzg lieber gsi, un es hätt bal Chritz ggäh derwäge. Annemeji isch fei e chly ufgibrachts gsi. Das syg puurluteri Zwänggringerei vo Hanse, het es ’s düecht, er chönnt ihm sauft der Wille tue. Es hätt ihm sicher d’Chappe gschrote, we nid ’s Marteli hätt lo gugge, es chönnt drum vilicht Hansen öpper erwarte, dert wo-n-är hi well, er wurd süsch der Muetter scho der Gfalle tue. Jetz het’s aber mit meh müeßen userücke. Annemeji het nid lugg gsetzt, bis es angfährt gwüßt het, wär u wie u wenn. U isch nid ohni Balgen abggange: «So, dä Dräckbueb! Wen i hinger ihn grote, er soll sorge, daß e jungi Frau i ’s Huus chömm u mir d’Burdi abnähm, tuet er derglyche, wie wen er
      125 no nid wüßt, daß es zwöüergattig Lüt gäb. U hingerrucks lauft er scho sträng um eini uus u seit mir nid es Stärbeswörtli dervo. Wart er nume, dä heimligfeiß Trückibärger, i will ihm de ’s Läderzüüg astryche!»
«Jä, tue mi de wäger nid verrate,» het ’s Marteli agha, «süsch meint er de, i syg e Chlappertäsche u nimmt mi uf e Zug!»
«Nume ke Chummer,» lächlet Annemeji, «dä chunnt mer nid uber e Stäcken y. I däm Fall bin i vorläufig no stockbling u ghören am besseren Ohr kes Müggeli sümmele. I ma scho gwarte, bis ihm ’s Muul vo sälber ufgeit u mische mi nid dry. Äxpräß sägen i jetz de nüt meh vo Heimetubergäh u settigem, i will ne de scho lo murbe, dä Dräckbueb.»
Es het wohl chönne rede. Wen ihm’s die, wo Hans het ungerhänds gha, minger guet hätt chönne, wurd es de vilicht us emen angere Rohr use tönt ha. Annemeji ischt e gueti Frau gsi, bsungerbar, we’s ihm ggangen isch, wie-n-es gärn welle het, e gueti Frau; aber hinger em zukünftige Glück vom Einzige ischt ihm die gägewärtigi Not vom ehemalige Chnächt völlig verschwunge. Annemeji ischt i ne Jascht yche cho, wie d’Vögeli im Hustage, we sie Näschtli baue. Hundertergattig, wo bis do ane isch guet gnue gsi, hätt plötzlig sölle besser sy. Der alt Chuchiboden useschryße, d’Chällerstägen usbessere, e Stuben angersch vertäfele, d’Pfäischter früsch astryche,
      126 Umhängli aschaffe, die gspaltni Ofeblatten ersetze, u der Gugger weiß was alls no, ischt i ’s Aug gfasset worde. Halb Necht het es gsinnet, was no alls nötig wär, wo si guet miech. Wie hätt es do no derwyl gha, a ne Chnächt z’däiche, wo im Ufride von nen isch?
 8. Gaffee uf em Ofe
Annemeji u Marteli sy scho lang uf der Tarässe ghocket u hei uf Hanse gwartet. Es ischt ame schöne Sunndizoben im Herbscht gsi. Hans het wyterdänn a ne landwirtschaftligi Versammlig müeße, u wil ’s Wätter so frein isch gsi, het er der Draguner vüregnoh u isch z’Sattel usgrückt. Daß es de vilicht chly speter wärde chönnt weder gwöhnlia, het er voredeh gseit, u drum het Annemeji wytersch au ke Angscht gha.
«’s Schönen isch, daß me nie mueß Chummer ha, er chömm trüeglete hei. Solang eine nüechter isch, weiß er, was er macht u weiß si z’chehre, wen ihm öppis zuestoßt. Do han i ’s scho mit Haneße guet gha, nid einisch het er mer e Ruusch heibrunge... jä halt, jetz lügen i! Es enzigs, eienzigs Mol het es nen au erwütscht un ihm der Ärmel yhegnoh. Aber i mueß no jetz allimol lache, wen i dra däiche. Es Roß het er welle chaufe u isch mit em Fuehrwärch bis i Luzärner yhe, är u ne Nochber. Aber sie hei nüt chönne gschäfte, dürhar sy sie hingernohe cho
      127 oder het me ne ghöüsche wie nid gschyd. U dürhar hei sie wider öppis Früsches ufggablet u vernoh, dä u dä hätt vilicht no es Tier, wo ne chönnt passe. U so ischt es wyterdänn ggange u wyterdänn, u dürhar het me nen es Glas Wy anerbotte, aber nume lääre Wy, u we sie scho nume gschlücklet hei, het’s ne doch zletscht afoh ahäiche. Bsungersch, wo sie du zum schwarze Gaffee cho sy un er ‹eister no z’heiß› gsi ischt, u sie nüt gwanet dra. Dennzemol han i gwartet u gwartet u nid i ’s Bett welle u Gaffee uf em Ofe gha u gäng kes Gschäll ghört u gstudiert, gäb i der Chnächt mit der Latärne sött uf d’Suechi schicke, u nid gwüßt, was afoh. U bi de müedi gsi, mir hei hert gwärchet gha, u schläferig worde u ha afoh gnepfe u däicht, es heig ihm emel no nie öppis Ungfelligs ggäh, u er wärd scho luege, u churz... i bi emel ungere. Wie lang i ha gschlofe gha, chan i nid säge, ghöre ne zuehefahre. E nu, jetz ischt alls i der Ornig, däichen i, abspannen u usgschirre chan er sälber, das het mi nüt nötig u blybe lige. Jä jetz chunnt my Haneß nüt u chunnt nüt u isch ggangen u ggangen en ewigi Lengi, u het si nüt grüehrt. Däichen i, was hageliwättersch söll jetz das sy, stangen uuf, schlüüfen i d’Chleider u gange go luege, wo das heig. U wo-n-i i Schopf hingere chume, steit dert ’s Roß no gäng u isch nüt usgschirret. U my guete Haneß chnöüet vor ihm zuehen uf em Brunnemischt, streckt d’Armen uuf, für der Chomet z’näh u täutschlet
      128 mit schwärer Zunge: ‹Gi-m-mer nen jetz, Museli, gi-m-mer nen jetz, gäll!› Gar erschröckeli lieb het er mit ihm brichtet un ihm agha. I ha bim Sakerhageli müeße lache, es het mi fei so gschüttet. Bigryf, er het ihm ke Riemmen usto gha u ’s Hingergschirr nüt vüregmacht, u doch hätt ihm das guete Museli sölle der Chomet gäh. ‹Herjesesli, Haneß, wie bisch du ne Chlöti›, sägen i u ha du usgschirret u Roß u Ma uf d’Streui brunge. Am Morge het er vo allem nüt meh welle wüsse u bhautet, das syg bim tuusigchrott nid wohr, das syg mir allszsäme numen ertraumt. U dert derby ischt er blibe u het mer alls abgstritte. Er het’s halt hellischt ungärn gha, daß ihm das arriviert isch. Nume wen er ganz guet ischt ufgleit gsi, ha nen öppen einisch bim Furtfahre dörfe necken u säge: ‹Wie isch’ de mit em Heicho u Usgschirre, mueß ig ächt de Muselin cho der Chomet abzieh?›»
Das u angersch het Annemeji brichtet, u wo-n-es isch fertig gsi, chunnt der alt Chräuchi, es Taunermanndli, seit gueten Obe, hocket au zue-n-ne, hueschtet, runzelet d’Stirne u foht si a verbreite:
«I mueß ech do öppis cho mälde. I bi nom Zobe do chly im Wald umeträtschet, für z’luege, wo me no öppe Holz zsämeläse chönnt. Mir müeße sorge für e Winter, es wott de unerchannt chalt wärde, ’s Brüüsch blüeit scho jetze fascht obenuus, u stimme süsch no alli Zeiche. U wo-n-i dürsch Sytli
      129 düren a Saum use chume, gsehn i eine u däiche, es syg e Vagant, es het mi düecht, er heig nid garigi Chleider anne. Gnau luege ha ne z’ersch nid chönne, er isch mer usgwiche. Aber i bin ihm nohträtschet, bis i ne ha chönne scherpfer i ’s Aug fasse, u wär isch es du? Dä, wo do vor Johre bi-n-ech isch Chnächt gsi u dä Früehlig do innen amen Ort e Schüür azündtet het. Er isch nen allwäg us der Chefi ertrunne u vagiert jetz desume. U wär weiß, was er im Schild füehrt! I ha däicht, es chönnt de no sy, daß er ech znacht wett cho yhebrächen u stähle oder am Änd no ’s Huus azündte. U drum het’s mer ke Ruehw gloh, i han ech müeße cho warne, daß der ech chönnit verfaßt mache u achtig gäh.»
Annemeji u Marteli hei enangeren agluegt, u d’Büüri het der Chopf gschüttet: «Hesch di de nid öppen uberluegt?»
«Nenei, es isch ne, i bi ganz sicher. U settignen isch nie nüt z’traue. Wen er nid irged e Süchelei im Chopf hätt, bruuchti-n-er nüt am Waldsaum umez’tyche.»
«Wird nid so gfährlig sy. Was sött er für ne Grund ha, üs ’s Huus az’zündte?»
«Dä? Der Bescht isch er emel nie gsi, u mir wär es nid wohl, wen e settigen ums Huus umefiehr!»
«Du bisch nums z’mißtreue, sövel e schlächten ischt er no langgäng nid. Destwägs schlofe mir ganz rüejig.»
130 «Jä nu, i ha emel däicht, i well-n-ech’s cho z’wüsse tue, es mög de gäh, was’ well.»
«Scho rächt, söllisch Dank ha; aber z’förchten isch nüt, u ne Lärme mache derwäge wett i nid.»
«Jä nu, näht jetz druus, was der weit. I ha my Pflicht to un ech’s gseit, losit-er uf mi oder nid.»
«Gang schäich ihm es Gleseli Brönnts y u hau ihm e Viertel Brot ab, für heiz’träge», seit Annemeji zum Marteli. Däm het’s nid grad hert pressiert, es het das Manndli nid bsungerbar fründtlig agluegt. «Was woscht, er isch halt nid gschyder!» besseret Annemeji nohe, aber nume süüferli. Schließlig hätt es du bal sälber Chräuchis gnue ubercho, er het u het nid furt welle u nid gnue chönne tampe u rüehmme, was er de Lüten afe heig zwägghulfe u Unglück verhüetet, u wie-n-er gäng bsungerbar gfellig syg gsi mit Doktere u allne heig chönnen uf d’Bei hälfe, wo uf ihn glost heigi. Der Dokter z’Mutzliwil nide heig ne du afe zgrächtem gschoche un uf d’Latte gnoh, wil er ihm sövel Passiänte heig abwändig gmacht. Är, Chräuchi, heig si du afe hellisch müeßen in acht näh u alls verschleikts ha, süscht hätt’s de en Azeig ggäh. «Was er de für Mittel heig, wo d’Lüt machi uber all Heg usz’gumpe.» ... «Jä mängergattig, Ehreprys u Tubakäsche, Walwürzen u Buebebysel, es chunnt ganz uf e Fall ab.» Die Wybervölcher hei chly müeße lache, sy aber doch froh gsi, daß Hans
      131 cho ischt u sie Chräuchin hei chönnen abhäiche, dä wär bis Mitternacht nid fertig worde mit Ufzelle.
Morndrischt nomittag isch die ganzi Rothaule-Mannschaft uf em Acher gsi. Numen Annemeji het ggaumet u uf der Tarässe Säuhärdöpfel bsüngeret, die agsteckte für z’dämpfe u die chlynne, gsünge für yz’chällere, daß me de Gusle speter au no öppis heig. Du luegt es eismol gäg em Wald ubere u gseht dert einen uf em Grötli hocke. I allem fahrt ihm dür e Chopf, das chönnt am Änd Chlipse sy, es het aber z’ersch der Gugger müeße go vürenäh, gäb es isch sicher gsi. Dernoh isch es zuegfahre mit Erläsen u het für ihns sälber gseit: ‹Wen er öppis von is will, söll er zum Huus cho, nohlaufe tuen ihm bim wättig nid, er het die jüngere Bei.› Aber dä uf em Grötli äne isch gsi, wie ne Stungstei, chuum es Glid het er verrüehrt. Annemeji het nid gwüßt, wie-n-es das uffassen u uslege söll. Wott er nid, oder darf er nid, Setzchopf oder arme Hung? Das isch d’Frog gsi. U gstellt het es si so derzue: Wott er nid, so wott i au nid; i han ihm mängisch d’Häng unger d’Füeß gleit u het nüt abtreit, weder daß ihm der Chopf größer worden isch. Darf er nid, de wett ihm scho nes guets Wort gönne. Vorläufig isch es emel ärschtig zuegfahre mit Erläse. Chratte voll um Chratte voll het es i Chäller treit, Chlips hin Chlips här. Aber derby sy syner Gidanke doch langsam i nes wytersch Stadium uberegrütscht: ‹Wen
      132 er nid wett, so wär er doch nid derthäre si cho zeige, es wird doch sy, daß er nid darf. I wirde müeßen es Gleich tue. En arme Pfuschi ischt er uf all Fäll, heig er jetz der Chopf uuf wie ne Heidochs oder nid. Üser täte mi zwar balge; aber wa! i gange!› U dermit ischt es gäg em Chabisplätz use, het zum Schyn paar Bletter abbroche u ggriffe, wie chäch d’Häutli sygi. Aber alls Nirbe u Nüte het nüt gfruchtet, Chlips het nid e Wauch to, wie Päch ischt er uf sym Högerli gchläbt. ‹Mueß i-n-ihm jetz der ganz Wäg abnäh?› het es für ihns sälber gfuteret u isch druff u dranne gsi, umz’chehre. Ulydig het es paar Schnäggen i ’s Gras use grüehrt. Dernoh isch ’s guet Härz Meischter worde, u chly Gwunger ischt au derby gsi. ‹Bin i sövel wyt ggange, will mi jetz die paar Schritt nid lo reue; wär weiß, für was es guet isch›, haut es der Faden ab, u ne Minute speter isch es vor ihm gstange: «Es het mi de no düecht, es sött di sy! U de, wie geit’s der?» Er reckt ihm d’Hang u schießt ihm öppis wie nes flüchtigs Lächlen ubersch Ziferblatt. «Lue, wo mer sy!» Es het nid bigriffe, was er meint, u groß Auge gmacht... «Uf em Hundshögerli sy mer. Bsinnsch di nümmen a Waldeli, wo-n-er het Reh gjagt gha u hie glägen isch?»
«Jäso, wo-n-er du nümme hei dörfe het, un ihm der Vater isch go ne Milchbroche bringe?»
«Exakt das meinen i, jo.»
133 «U hesch destwäge nid ab em Högerli ahe welle... jä, u das söll d’Antwort sy uf my Frog?»
«I wüßt e ke besseri. Mir sy prezis im glyche Spittel chrank, Waldeli un ig.» Er isch wider abghocket, het es Hämpfeli Milchschelmli abgstrupft u afoh Blüemli usezieh. «Genau glych dumm Hüng... Reh gjagt dür dick u dünn... bulle, gsprunge, gschwitzt u glället... d’Hut verschrisse u voll Dräck worde... nüt erwütscht weder dürglüffnig Füeß... desumegschleipft u todmüed heigschliche go ufs Högerli lige... ligen u warte, gäb men ein nid mit em Schueh furtstüpf... ligen u es schlächts Gwüsse ha... e dumme Hung soll nume Hase jage... u bloß denn, we’s em Jeger paßt... u numen i der Jagdzyt... d’Reh göh ne nüt a... eigets Rächt het er kes... drum mueß er em Heer uf em Buuch eggägegraagge, we dä mit em Brochechacheli chunnt...»
«Du bisch verbitterete!»
«Han i Ursach oder nid? Solang i dumm to ha, isch’ mer lydelig ggange. Wo-n-i mi ha welle zsämenäh u brav stelle, het’s mi ghaue. E Sauerei isch ’s Läbe, e verruckti!»
«U mir hei gmeint, es well der zgrächtem grote, du tüejischt e Buretochter hürate u chömischt i ’s Saft.»
«So, dir heit de alls vernoh, i ha’s no däicht. Jo, Ännin uf em Gütsch hätt i ubercho, es het mi welle mit Gwalt. Weiß Gott, für was es mi agluegt
      134 het, vil für der anger, weder daß i bi. U mir hätti’s dürezwängt. Es wär mit mer cho, wohi daß i welle hätt. Aber i ha nid chönne. I hätt nid die rächt Freud gha bi-n-ihm. Lyde hätt i ’s scho möge, u duuret het’s mi hert; aber es isch doch nid ’s Rächte gsi u hätt nid möge grecke für nes Läbe lang. We me nid cha, so cha me nid. Uf em Gütsch hätti mer nid chönne sy, der Alt het mi nid möge lyde, oder hätti Stryt u Ufride gha vom erschte Tag a. Sami, wo-n-i bi-n-ihm gsi bi, het au abgwehrt. Es wär nid guet usecho.»
«U mit em Brand, wie isch das gsi? Mir hei i der Zytig gläse, sie heige di i Verdacht gnoh, wil’s grad am Hochzytstag vom Haseweider gscheh isch.»
«D’Lüt hei drum nid gwüßt, daß i Ännin ha der Abschlag ggäh. Sie hei gmeint, wie-n-i e Rach heig gäge Haseweider. We sie alls gwüßt hätti... Paar Tag vor em Hochzyt ischt es no einisch zue-m-mer i d’Weid uberecho, isch mer a Hals ghanget u het plääret: Es heig jetz em Vater nohegseit u em Haseweider ’s Wort ggäh. Aber einisch wett es mys sy, numen einisch, numen en enzigi Nacht, i söll hinecht zue-n-ihm cho. Dernoh mög de alls goh wie-n-es well... Es isch kes ungschämts, schlächts Meitli gsi, glaub das nid, Muetter... numen us allem use, daß es nümme gwüßt het, was es macht. Drum han i’s nid mögen usnutze, han ihm abbrochen u zuegsproche u ’s heigschickt u bi
      135 nid ggange. Weisch no, Muetter, was d’mer einisch gseit hescht uber mi Vater, wie-n-er numen a ihn däicht heig u nie a üs Ching? Das isch mer yheggange, mängs dotzemol han i däm nohgrüblet, so eine han i nid welle gäh. Wen i zu Ännin ggange wär u öppis hätt söllen errünne u em Haseweider unger syner düre Chloope cho, i hätt niemeh Ruehw gha. So ne dumme Kärli bin i. Zum Dank derfür hei sie mi lo hingere tue, der Gütscher u der Haseweider, d’Schüür han i söllen azündtet ha. Wie meh Änni für mi gredt het, wie herter hei sie Verdacht gfasset. Eim, wo afe ghocket isch, trauet me nachär alls zue. Drei Wuchs han i müeße beite, dernoh hei sie mi müeße useloh, der Rächt isch ne du unger d’Finger cho. Wie u wenn han i ersch speter vernoh. No der Brunscht isch natürlig alls erläse worden a Ort u Stell. Um d’Hütten ume ischt e Sünggete gsi u zwüsche de Guschtitritten inne der Abdruck vome Schueh mit blätzeter Sohle, no ganz früsch u dütlig. Dä isch gphotographiert worde u allne d’Schuehsohlen erläse; aber es het mit kere gstimmt. Lüt sy zsäges kener uf e Brandplatz cho, mi het erscht öppis dervo gwahret, wo allszsämen i der Äsche glägen isch. Der Presidänt isch scharpf uf dene Tritte gsi. Gäng wider het er gforschet, gäb i kener Schueh versteckt heig. Jetz isch du ruchber worde, es syg e Vagant mit ere Luenze desumegstriche, u wo-n-er vernoh heig, der Haseweider well
      136 Hochzyt ha, heig er lo verlute, däm wär er au no es Hochzytsgschänk schuldig vo denn nohe, wo-n-er ihm Wedele gmacht heig. Das hei d’Lüt gchüschtiget u isch du uscho, der Haseweider heig mit däm Wedelemacher Stryt gha u nen abgschmiert, gäb er ne zahlt heig. Vo denn a ischt i aller Stilli uf dä Vagant gfahndet worde; aber mi hei sie no nid lo goh, wahrschynlig, daß dise nid soll merke, mi syg ihm uf der Dechi, oder was weiß i. Item, ei Tag wird er im Luzärner inne gfasset u häregfüehrt. U ’s erschten isch gsi, daß der Landjeger mit ihm im Schloßgarte nide dür nes Schlammwägli isch. Du het si sofort zeigt, daß es gnau die Schuehsohlen isch, wo si bir Haseschüür oben abzeichnet het. D’Form vom Flick u alli Negeli hei gstimmt bis ufs chlynschte Gymmeli. Der sälb Tag han i heichönne. Der Presidänt isch du hinger disem gsi. Schpeter hei sie au das Wybervölchli ufgriffe, u das het du ändtlig d’Charte vüreggäh. So isch my Uschuld a Tag cho; aber destwäge luegt mi glych en jedere Lumpehung für e Vetter a. D’Chefi färbt ab, we me scho uschuldig drinn hocket...»
«Das ischt erschröckelig,» seit Annemeji, «cha men au eso drycho!» Chlips het verschnuppet u si i syner Gidanken ybohrt, wie ne Schrube mit Versänkchopf.
«Wie bisch de eigetlig au dert uehe cho?» frogt Annemefi nomene Rüngli.
137 «He wie! Daß i wäg ere Schlegerei hingere cho bi, wärdit-er wohl au vernoh ha, es chunnt jo alls vorume. Dennzemol han i nid chönne säge, daß i gar nüt im Fähler syg; aber gschneitet het’s mi scho denn wüeschter, weder daß i verdienet ha. U isch mer dernoh leid ggange, einischt uber angerisch. Schlächts Lob flüg uf Schwalmlifäcke dür d’Luft, isch Riedere-Samis Wort gsi. I ha’s erfahre. Dürhar hei sie mi schreg obenahe agluegt u mer z’verstoh ggäh, i syg nid der Süferischt. Drum han i vo de Lüte wäg welle. Dert i de Bärgen inne wärdi no Chohle brönnt, han i gmeint. So zume Chohlebrönner, wo ein ’s ganz Johr niemmer Fröndersch vor Auge chunnt, hätt i welle. Ungerwägs chumen i emen alte Ma noh u laufen e Bitz mit ihm. Mir föh a zsäme rede, u het eis Wort ’s anger ggäh, bis er angfährt gwüßt het, wo d’Chatz im Heu lyt. Was het er mer gseit? I weiß’ no: ‹Wirscht au gmeint ha, was de vorstellischt u wie d’Lüt wärdi zwägspringe, we du de chömischt! Jetz hesch der Chnöüäckeplamp u möchtisch näbenuus. Nu jo, we’s nid abselut e Chohlebrönner mueß sy, chaisch zu mir cho, hälfe Holze, Wedele mache, alpne u d’Weid i Ehre ha. Arbit han i vür u gnue, u trappet der niemmer uf d’Hüehnnerauge. Aber i förchts, du haltischt es nid uus, es wärd der z’ländtwylig. Bi muetterseelaleini u stürme de nid der ganz Tag mit der. Es isch mer sälber nüt besser ggange weder dir. I ha
      138 no erger Sache düregfochte weder du. Jetz mach, was di düecht.› Guet, i bi mit ihm u ha mi nid z’erchlage gha. Nume het mi d’Längizyti schier welle verschryße. ‹Gang ume, gang,› het er de zue-m-mer gseit, ‹du hesch no zweni Büülen u Mosen am Chopf. Muesch no paarmal go aschieße!› De han i d’Zähng zsämebissen u bi blibe. U im Summer het’s mer du afoh gfalle. E schöne Bruef, ’s Hirte, eine vo de allerischönschte. Sami hätt’s nümme chönnen ohni mi, d’Glidersucht, d’Glidersucht! U het si du a mi gwanet gha u isch notinoh ufgfrore. Vilszyt isch’ troche zueggange. Aber mängischt ame Winterobe, we’s dusse gchutet u gwäiht het, sy mer de i ’s Brichte cho, hei enangere ’s Leid gchlagt u weiß Gott was alls zerglideret. Bschuelet het er mi u kes Blatt vorsch Muul gnoh, du hättisch Freud gha, Muetter. Es isch mer ke Schade gsi. E Möntsch cha nid völlig us syr Hut use; aber i bi nümme dä, wo-n-i gsi bi. I han ihm au mängs chönne tue u wär nid von ihm. Aber er het i ’s Spital müeße u gseht allwäg d’Riedere niemeh ume. Er hätt no welle sorge, daß i für ihn chönnt zuefahre; aber näb em Gütsch u der Haseweid zuehe het’s mi ohni ihn nöüe doch nid gluschtet.»
«So chumm jetz afe hei, es steit no Gaffee uf em Ofe», seit Annemeji, steit uuf u gseht, daß Chlipse ’s Wasser i d’Auge schießt. «Was hescht jetze?» frogt es.
139 «Es geit doch wunderlig i der Wält. Wo-n-i i der Chefi gsi bi, isch mer ertraumt, i hock do uf däm Högerli, lueg uf d’Rothaulen ubere u dernoh chömisch du u sägisch: Chumm jetz afe hei, es steit no Gaffee uf em Ofe! Ach Gott, wie mängi Nacht bin i ächt uf der Rothaule gsi? D’Chirschbäum im Chehr nide han i gseh blüeje u der Houlerstock näbe der Yfahrt. D’Pfäischter han i gseh brönne, wie albe vor Zyte, wo-n-i mit der Chäsmilch us der Hütte heicho bi, u der Schnee gseh fallen i der Waldblütti hinger. Der Gschmack vo de Deerschnitzen uf em Ofen isch mer i der Nase gsi. U isch mi im Traum es Plangen acho no re Muetter u nome Hei, i cha nid säge wie, u wen i erwachet bi, isch d’Backe nassi gsi... U doch chan i nid heicho ohni z’froge: Mueß i au schier uf alli Vieri, oder darf i ufrächte goh? Das mueß i z’ersch wüsse!»
«Sovil i cha erchenne, darfsch di härzhaft strecke», seit Annemeji u wüscht au ab. «Mir hei vilicht üsi Pflicht au nid to an der, wie mer hätti sölle. Aber denn bim Furtgoh, wo d’mer nid emol hesch welle d’Hang gäh... das het mi möge, daß i gseit ha: Nohlaufe tuescht ihm jetz nümme, er söll sälber luege wie-n-er z’Chehr chunnt. Weder das soll jetz vergäh u vergässe sy. We d’ es Hei u ne Muetter suechsch, so chumm! Was a mir lyt, söllisch nid vergäbe sueche. Der Chnächt hesch meinen i jetze hinger der, tüejisch dienen oder nid. Drum stryche mer die alti
      140 Rächnig dür u föh es früsches sufersch Blatt a. Numen eis darf nid fähle: Guete Wille!»
«De chumen i», seit Chlips. U dernoh sy sie gäge heizue.
 9. Glanze Himel
Annemejis Gaffee het doch nümme die rächt Wermi gha, u wil ’s Zobe bal nohe gsi isch, het es früschen abgschüttet u grad für alli. Äs u Chlips sy no hinger em Ankebock u Biresaft («Vom Chrügelibaum!») ghocket u hei Haneßes letschti Photographie agluegt, wo ne ’s Marteli isch cho reiche für d’Härdöpfelgraber. Das het groß Auge gmacht, wo-n-es dä het gseh hinger em Tisch, u är no die größere.
«Chennit-er enangere nümme?» lächlet Annemeji, wo sie so erschröckli schüüch to hei, «u heit doch albe zsäme ggaulet wie zwo jung Chatze!» Jetz hei sie enangere d’Hang greckt u flüchtig i d’Auge gluegt; aber dernoh isch ’s Marti zur Tür uus, so bhäng es chönne het.
«Wachse nid gäng no härzigi Blüemli uf der Rothaulen obe?» sticht Annemeji Chlipsen a, wo-n-es isch furt gsi. «Jä, es liebs Meitschi u nes guets Meitschi! U het di nie welle lo verloche. Du hescht e guete Fürspräch gha an ihm. Daß du heigisch d’Schüür azündtet, het es nid en Augeblick welle glaube u si gwehrt für di u Augewasser gha. Vilicht het es grad destwägen äbe so schüüch to.»
141 «I hätt’s emel nümmen umegchennt, wen es mer uf der Stroß ebcho wär. Das het jetz au uf d’Hübschi gwachsen u si zwäggloh!»
«Jä us Chinge git’s Lüt! U ischt jetz grad i der schönschte Bluescht, u nes schaffigs, i wüßt nid, was i sött afoh, wen i’s nid hätt, dürhar cha me’s zuehestelle.»
«Es het der de minger Verdruß gmacht weder ig!»
«’s sälb scho», lächlet Annemeji. «Aber wie wär es, we du giengisch go d’Roß gschirre u afoh Härdöpfel heireiche? Mir sy so im z’Tüe inne, u Hans bruuchti de nüt äxtra heiz’cho.»
«I will scho goh, gärn.»
«Nu jo, i wär mi froh. Nimm der Draguner u der Rotgrau derzue, sie hei si am beschte zsäme gwanet. Aber häb de Sorg mit Hanses, er dechlet gärn ab bim Gschirre, dernäben ischt er frein u het kener Untugede. Üser sy im Schlungacher nide.»
«I ha se scho gseh», lächlet Chlips. «Ischt e Wog denide?»
«Chan i wäger nid säge, muesch luege!»
Es Chehrli dernoh ischt er scho mit de Rosse gäg em Schlungacher zue, er het bigriffe, daß nen Annemeji het gschickt, für ihm der Afang z’erliechtere. U d’Rothaule het ne fründtlig grüeßt, daß es ne wider het gheimelet. Der Stettlebirebaum unger em Huus isch scho i voller Herbschtgluet gstange. Wie
      142 Bluetströpf sy die erschte Fallbletter uf em Hostertgras gläge. Im Buechwald nide het d’Obesunne hundert luschtigi Farbefüürli azündtet, ’s ganze Loch isch voll Glanz gsi u Weidgloggetön drinn ume gschwumme.
«So, uberchöme mer Hilf?» grüeßt ne Hans, wo-n-er uf en Acher chunnt.
«We der mi bruuche chöüt... D’Muetter schickt mi.»
«Jä, mir hei Wärch a der Chouchle! Mälcher soll e Bänne hingerahäiche u grad mit der heicho, u de chumm nume no meh cho reiche. Es git wohl uus!»
Dermit isch der Ysatz grabt gsi, u Chlipses Flueg wider i der Fuhre gstange. Es het nümme vil z’brichte ggäh, bloß vor em i ’s Bettgoh paar Wort.
«Du wirsch mit ihm gredt ha?» frogt Hans d’Muetter. «Blybt er für zgrächtem do?»
«I däich es. Oder hesch du öppis derwider?»
«Aparti nid. Mir het er jo wytersch nüt widerdienet, u nötig hätti mer öppere. Wen er wett gattlig tue...»
«Das wird er scho. Er het vil düregmacht u uschuldig müeße lyde. Der Brandstifter hei sie jetze, dert blybt nüt an ihm hange.»
«So probier me wider mit ihm, mir isch rächt!»
«Mi mueß ne säge, daß sie ne sölli lo sy u nid gusle. Uberhauts schynt mer a, er heig d’Buebeschueh
      143 usglüffe u wüß, was er mach. Er het mer do Sachen avertrauet, i hätt’s nid hinger ihm gsuecht. Es isch doch nid vergäbe gsi, was mer an ihn gwängt hei. I müeßt mi wüescht trumpiere, we’s jetz nid guet chäm mit ihm!»
U würklig, Annemeji isch nid uf em Holzwäg gsi, sie hei e stille, huslige Chnächt an ihm gha. Vo Göüteren u Jöüke isch ke Red meh gsi, u d’Chöpfigi het ihm besseret gha. Vo Huus ischt er nid meh, weder daß er müeße het. D’Zytig läse u nes Pfyfli rauke oder für Annemejin u ’s Marteli am Haselhag bruuni Haselnüßli sueche oder süscht öppis ustrappe, bir War hocke oder ’s Fültscheli i ’s Höfli usenäh, das isch sy Sunndigfreud gsi. Öppen einisch het Annemejin düecht, chly meh rede u Flause ha wär ke Hoffert; aber das het er schi bi Riedere-Samin abgwennt gha. Het es ne gfrogt, so het es scho Antwort ubercho u nid ufründtligi.
Bir Arbit het er schi zuehegloh wie früeher, u das het me gwüßt z’schetze. Im Herbscht hanget em Buur eis Wärch am angere, ’s Härdöpfle, Säje, Obse, Moschte, Härde für z’Hustage, Ubermischte u Bschüttiustue jagt enangere, u all Tag mueß d’Sägesse vo der Wang u Gras zsämegscheberet sy, bis die erschte Flocken uf e Rächestil falle u ’s letschte Hämpfeli Grüens z’Ehre zogen isch. Bsungerbar Hans isch froh gsi. Dä ischt albeinisch gärn furt, u jetz het er um so säufter dörfe goh, wil er gseh het, daß Chlips
      144 gäng do ischt u luegt. We eine ’s Wyben ungerhänds het, darf er der Schuehbschlecht nid z’fasch borge, u die deheime müeßen es Aug zuedrücke. Annemeji het ne lo mache u nüt meh gha z’muggle, er het ihm bychtet gha, u ischt alls im Greis gsi. Es het wohl gwüßt, was mit dem Meitschi isch, u wo sie einischt ame Sunndig uf Bsuech cho isch, het’s nid vil meh z’brichte ggäh, derfür um so meh z’ässe, z’treichen u az’luege.
Z’Wiehnecht hei sie de welle d’Ringe chaufe u im Hustage Hochzyt ha u ’s Heimet ubernäh. Dernäbe het d’Muetter ’s gliche Rächt sölle ha u im Huus blybe, solang es se freu. Das alls het Annemejin hert i Aspruch gnoh; aber es het ghoffet, es wärd scho guet goh zsäme u isch froh gsi, alli syni Ching hilb u gschärmet unger Dach z’ha.
 * * *
Uf der Rothaule het es afoh gruene i der Hostert, d’Schneeglöggli hei blüeit u d’Aberelglogge vorgwärchet derfür. Alli Brömli hei ihrer Polle grüschtet, u allergattig liebi Lüftli hei gwäiht ums Huus u im Huus. Chlips u Marteli hei enangere mängisch nohgluegt, daß d’Vögeli uf allnen Eschte hei afoh pfyfe: Es het se! Es het se! Sie hätti’s zwar gärn welle vorenangere verschleikts ha, die schüüche Lütli, ke Hautchüssizopfe hätt öppis sölle merke. Wie bim Muttfüüre hei sie’s tribe: We ’s Füür het
      145 welle düreloche u zglanzem brönne — hurti hurti paar früschi Mütteli druuf u alls ersteckt, Rauch lo ufwürble, ganz Wälme Rauch, daß jo niemmer i d’Gluet gseih!
Annemeji het däm Spil mit Wohlgfalle zuegluegt, u wen es gäbig chönne het, ablost u gschaltet. Isch es mit em Marti aleini gsi, so het es Chlipse grüehmt: «Fei e Bürschtel ischt er jetz! Zähemol lieber müeßt er mer sy, weder so ne junge Gali, wo ke Verstang het u nid weiß, was er macht.» Uf söttigs het ’s Marteli weni u nid vil gseit u ärschtig uf en angeri Syten umegluegt. U ischt ihm Annemeji no näher ufs Läbige grückt, so het’s roti Öhrli ubercho: «E aber Muetter, was meinsch du au! I hürate doch nie.» Handchehrum het es Chlipsen i der Macht gha: «Isch es nid wie nes Blüemli? Wen i e hüratsfehige Bürschtel wär, i wüßt, was i miech! Das blib mer bim Donnerliwille nid lidig.»
U was het Chlips g’antwortet? «Settigi Blüemli sy nid für üserein, die darf numen arüehre, wär sufer Finger het. U was soll e Chnächt mit Blüemlinen afoh, wen er kes Glas het, für se-n-yz’stelle?»
U was het sys Yreden u Zuespräche gnützt? Nüt, weder daß die zwöü Lütli ersch rächt chopfschüüch worde u enangeren usgwiche sy. Ganz ungmüetlig isch’ worde u so verdrückt zueggange, daß Annemeji afe ganz schabab gsi isch.
146 Nu jo, eis Gueten isch derby gsi: Es het emel jetz gwüßt, wo Chlipse der Schueh drückt. Das het Annemejin z’däiche ggäh, u wo-n-es ne wider einisch gäbig het chönnen erwütsche, isch du das Gidankeweierli usglüffe.
«Lue, i bigryfe scho, wie’s der ischt u was di ploget; aber mi darf e Sach au nid z’feischter aluege! Wie isch’ mer albe ggange mit myne Dahlie! Schier jede Herbscht, we sie am schönschte blüeit hei, isch znacht en unerchannte Ryf cho, der Bode gfrore u am Morge sy Bluemme, Bletter u Stängel glesig gsi. U het’s de wider umgschlage u warme Sunneschyn ggäh, so isch die ganzi Pracht schwarz u schlampig worde u gsi wie brüeit u tod. ’s het mer mängisch weh to, wen i das truurige Gschlamp i d’Mischtgruebe gworfe ha u no sövel Chnöpf sy dranne gsi. Aber de Chnolle het’s nüt to, u im Früehlig isch dä Härd der mürbscht u bescht worde, wo am meischte isch gfrore gsi. Alli Sömli sy drinn errunne u die fynschte Würzli drinn erstarchet, es ischt e Gottsfreud gsi, z’luege, wie si alls bchymt u zwäggloh het. U lue, genau so geit’s ein au im Läbe. Es schadt ein gar nüt, we ein scho einischt oder angerisch d’Hochmuetsblüemli ahegfrüüre u d’Blagierbletter schwarz wärde. Es tuet ein fryli weh; aber es äferet u mürbt der Bode für früsche guete Soomme. We nume d’Würze gsung blybe u der guet Saft bhalte, isch nid alls verlore. We me
      147 ’s Böse a ein sälber erfahrt, wird me e demüetige Möntsch, wo au die angere cha bigryfe u mit ne Giduld ha, mi ryfet u uberchunnt e töüfere Grund...»
«Aber mi het’s drum z’hert gschneitet, i bi nume no en Abbrang», het Chlips g’antwortet u der Chopf lo hange.
«Was Abbrang, we me no zwe Drittel vom Läbe vor ein het! Settigs darfsch der nid lo i Chopf wachse! E Acher bisch, wo der Flueg derdür ggangen ischt u d’Gfrüüri dranne gmürbet het. E Acher, wo jetz ersch die rächti Frucht träge soll! U wäge de usufere Hänge: Git’s öppere, wo gschaffet u härzhaft zuegriffe het, ohni daß er au öppen einisch sy Schlargg erwütscht hätt? Mi seit nid vergäbe: Der Bescht heig e Geiß gstohle! D’Häng wättigs toll bruuche für öppis Rächts z’schaffe, de rybe si d’Fläcke sälber ab, u luegt ein niemmer meh uf d’Finger; d’Lüt luege de uf das, wo unger de Fingere vüregeit.»
«Alls schön u rächt. Aber was soll e Chnächt Großes afoh, wen er hinger u vor armen ischt? U was het e Frau für nes Los näben ihm zuehe?»
«Do druber rede mer de no. Es wird si scho öppis vüreloh.» Das ischt e schlächte Troscht gsi u Annemeji sälber nid zfride dermit. «We me’s guet meint u möcht hälfe, foht’s ersch rächt a tschaggere», het es Hanse gchlagt. Aber dä het nume glachet.
148 «Du muesch sche drum lo mache u nid do welle go brittle. Süsch meine sie de no, es syg es Müeße.»
«Wen er drum nid darf zuegryfe, dä Schlabi! Früeher het er all Tüller welle chirsche, jetz darf er nid emol es Eschtli zuehezieh, wo-n-ihm eggägehanget!»
«Jä, wär het nen angersch brichtet? Es ischt emel gschyder, er spring nid z’äbene Füeße dry, u suech z’erscht es Loch, wo sie d’Pfanne chöü drystelle. Gradane Chnächt blybt er doch nid.»
«Emel allwäg nid syr Läbelang. Aber für en Augeblick wüßt i nüt Bessersch.»
«He los jetze! Mir hei jo e großi Gnosseschaftsweid gchauft u bruuchti für die e zueverlässige Hirt. Das wär öppis für Chlipse, er versteit jo ’s Alpne. Nume reut er mi gar, mir wäri jetz wohl gsi mit ihm. U de sött er e Frau ha, u ne Chnächt wurd men ihm au müeße zuehetue, es ischt e wytläufigi Sach u alls chly verlotteret; süsch möchte sie nid gsage mit der Arbit. D’Zimmermanne müeße no z’ersch d’Hütte zwägmache, u speter mueß gstallet sy. De sött me no e bessere Brunne zuehereise u wäri Wäge z’verbessere u neu az’lege, es mueß gschwäntet u dornet wärde, churz, es git Hüüfe z’tüe, do cha si einen ergoh. Aber Chlips wurd’s scho mögen erbruschte.»
«Jo, u wär es Glück für ihn! Hättsch mer das nid ehnder chönne z’wüsse tue?»
«I bi nid aleini im Vorstand u ha z’ersch mit disne müeße rede. U de chunnt au drufab, was er
      149 höüscht, u gäb mer mit ihm chöü einig wärde. Weder nid, daß me ne wett usdräje, d’Giding solli so gstellt wärde, daß eine cha gsi u mit Freud dranne schaffe.»
«Das wird si scho mache, red nume mit ihm.»
«Nei, die Freud will i der nid abstähle, das chaisch du besser. Ischt er yverstange, so soll er de mit mer a die nechschti Vorstandssitzig cho, daß me mit ihm cha akkorde.»
Das isch Wasser gsi uf Annemejis Mühli. Scho morndrischt ischt es hinger Chlipse. Der Zymmen isch guet gsi: ’s Marti het Zimis gchochet, Chlips d’Zytig gläse, u die angere sy z’Predig gsi oder süsch nid umewäg. Annemeji isch zue-n-ihm ghocket, het ihm der ganz Plan usenangere gleit u zletscht gseit: «Lue, eso geit’s im Läbe: We me meint, es syg alls grau u schwarz, so wyt me gseht, de isch scho es Glück ungerwägs für ein. U jetz wärweise nümme lang, stang i d’Hose u gang frog’s! Es seit der wäger nid nei, i weiß’. Schickigersch lauft ech nüt meh a, u zwäghälfe wei mer ech, bis es geit.»
Chlipse het’s erhudlet, er het schier nüt chönne säge; weder Annemeji het wohl gseh, daß’ ygschlage het bi-n-ihm. Uf eismol ischt er zur Türen uus. Aber nome Zytli chunnt er ume, ganz verdatterete: «Es isch niene do, i ha’s a allnen Orte gsuecht.»
«De het es mitüüri glost, das Hageli, u isch schi go verstecke. Gang i sys Stübli hingere, u lueg i all Eggen yhe, wirsch es de scho finge!» U Chlips
      150 isch no einischt abglüffe. U ischt e ganzi Lengi nid umecho. Annemeji het emel für guet erfunge, d’Chelle sälber z’ergryfe, süsch wäri de d’Schnitz bränntet uf e Tisch cho.
Ändtlig sy die Zwöü wider aträtte. Chlips het ’s Marti a der Hang nohezoge. «Im Schaftegge hinger em Umhängli ischt es gsi,» mäldet er u het gstrahlet, «sollisch Dank ha. Muetter!»
«E du Schüüchbünteli», lachet Annemeji, u im nechschten Augeblick ischt ere ’s Marti am Hals ghanget. U hei beedizsame füecht Augen ubercho.
«Lue,» seit Annemeji nomene Rüngli zu Chlipse, «jetz ha der doch no e Frau erzoge, u eini, wo d’di mit chaisch meine. Häb de nume Sorg zue re, u syt guet gägenangere, de wird’s scho rächt usecho! Aber jetz muesch mer wider zum Zimis luege, i wott de go Gleser vürenäh u Wy uehereiche, daß men au weiß, es wärd Verlobig gfyret...»
E junge Husstand yz’richte, git z’sinnen u z’sorge u manglet Sache, meh weder daß me glaubt, au we me scho nume ’s Nötigischten aschaffe will — Chlips u ’s Marti wäri mängischt am Hag anne gsi, we sie Annemejin nid gha hätti. Aber das het syner Trög u der Spycher erläse u mängs Stücki funge, wo ne chummlig cho isch, ’s het jo nid alls neu bruuche z’sy. Sie hei’s afe bal nümme dörfen anäh. Aber Annemeji het gseit: «Dir syt jetz myner letschte Ching, wo-n-i erzoge ha, u für die angeren
      151 isch rychlig gsorget. Wo wetti mer süscht alls hitue, we die jungi Frau chunnt mit ihrem Trossu? U mit Hanse han i druber verhandlet. Dä Schalk neckt mi so fryli öppe, är u sy Zuekünftigi sygi nume me Näbetsach, u är heig de au es liebs Fraueli, wo gärn chly wett ghäschelet sy. Aber es ischt ihm de bi wyt u fern nid ärscht, er ma-n-ech’s wohl gönne u mir au. Er gseht jo wohl, wie-n-es mer Freud macht, ech chönne zwägz’hälfe. U we einen e settige Schübel uselüpft, wie är, söll er de nid harpaxen u schmürzele. Dä cha wohl i allne Lüften obe sy.»
So isch grüschtet worde u der Hochzytstag cho, mi het nid gwüßt wie. Die junge Paar sy z sämen i d’Chilche. Annemeji het’s gärn so welle. «Drum het’s mer so pressiert mit Martelin u Ärnschte, es geit de grad i eim zue, u zweni wärde sie-n-ech wohl öppe nid sy!» het’s zu Hanse gseit.
«Jä, we mir de numen üsem Gnosseschafts-Oberhirt u der Frau Weiddiräkter nid öppe zweni sy», het dä gspasset. «Aber eis soll i der ymärte, Muetter: Daß du de au mit is i d’Chilche chömisch, süscht isch de mys Fraueli nid zfride.»
«Jä, wär söll de ’s Hochzytmohl choche?»
«Das chöü d’Friden u d’Lene bsorge, die hei au derwyl, öppis z’leischte. Mir wei de no einischt allizsäme bi-n-angere sy.»
Das het Annemejin yglüüchtet, u so isch es gscheh.
      152 Der ganz Flug Tuube isch mit Zuezug u Nachkomeschaft für ne Tag i alte Schlag zruggcho. Es ischt e schöne Tag drus worde u Annemejis Härz schier nid us em Wallen usecho. Numen eis het ihm weh to u ’s Wasser i d’Auge tribe: Daß ne Haneß nid au no erläbt het. Aber es het si gly wider ermunteret, für den angere d’Freud nid z’störe.
Nom Mohl isch Hans mit syr Frau uf d’Hochzytsreis. Chlips u ’s Marti hingäge sy no e Tag blibe u hei ihri Habsäligkeiten uf ene Zügelwage glade. Ihri Reis ischt i ’s neue Hei ggange. ’s Letschten isch gsi, daß ne Annemeji no e Bogechorb voll Züpfe u Fleischruschtig ufpackt het: «Für d’Husräuchi!»
U dernoh isch der Abschid cho, en Abschid mit vil vil härzligem Dank, vil guete Wünsche u vil Augewasser, no Chlipse het es ’s Chini gschüttet...
«U we ’s ech öppis soll gäh, wüssit-er gäng, wo mer sy! U vergässst mi nid ganz, u schrybit au öppen albeinisch wie’s ech gang... Un jetz bhüet ech Gott!»
«Bhüet di Gott, Muetter, u chumm de au eimsch cho luege, wo mer sygi u wie mer’sch heigi. Es tät is so freue!»
«He, we’s mer mügli ischt un i no ma...»
Dernoh hei d’Roß azoge... Vo der Tarässen uus het nen Annemeji no lang lang nohgluegt u wo sie dür e Chehr ab sy, no einisch mit em Lumpe gwunke...



 «Suggestion»
Vor eme Möntschenalter isch es gscheh, dennzemol, wo albe no der Seilerkobi us em Neßlegrabe mit syne Hälslige, Geisle, Chuehhalfteren u Wöschseiline a Langnaumärit gwägelet ischt. Er het dert e guete Stang gha u vil Ruschtig verhüzt. D’Bure hein ihm öppen au vo ihrem Gspünscht dra tuuschet u gärn mit ihm ghandlet. Er ischt e gwirbige Männdel gsi u het ’s Muul ame lächerligen Ort gha. Sym Wärli isch nid vil gsi vürz’ha, u z’Treichgäld het er synen alte Chunde gäng öppen es luschtigs Gspäßli gwüßt az’bänggle. Drum het er’sch de Lüte chönne, u wen er am Obe sys Bagaschi uf em Wägeli gha het, säuft dörfe go nes Schöppli u Brotwürschtli vertilge, der Gäldseckel het’s erlaubt. U drum hein ihm die Märitfahrten au bsungerbar agschlage: Sys Büüchli isch chrugelirunds vüregstange, u syner Bäckli hei e Farb gha wie nes ryfs Ärdbeeri.
So ischt er au wider einischt amene Herbschtmärit vor sym Stang umeträtschet u het eme guete Bikannte, wo vorby welle het, es Wurfseel uber e Chopf gleit u ne mit Lache zuehezoge, er soll öppis cho chaufe. Du chunnt im Augeblick der Roßhändler Leupi derzue u lärmidiert:
156 «Schlüüf ihm uus, schlüüf ihm uus, lue, das ischt e Hundswätter! Wen er ein am Hälfterli het u cha i d’Ohre brümele, ertrünnt men ihm nümme!»
«Du wirsch vo dir sälber rede», lachet Kobi. «Gäg ene Roßhängscht ischt üserein numen es uschuldigs Himelgüegeli. E settigen Obermuuli uberwaschlet e ganze Gmeinrat u ne Schuelkumission derzue, we scho drei Fürspräche drin hocketi.»
«Jo my sündigi Seel», fluecht der Leupi u stüferet mit em Stäfzge vom Stäcke gäge Kobis Büüchli. «Wele het ächt der anger uberlaferet u yheglymt, wo mer ums Brüündli ghandlet hei, i di oder du mi, he, du Sakermänt du?»
«Eine, wo mit allne Lauge brüeit u allne Wassere gwäschen isch, wird me no chönnen yhelymme, do chläbt lengschte ke Chleibbi meh», lächlet Kobi verschmitzt. «So einen isch vil z’gschliferige. U rede chan er, roßhändlerdütsch u schüürliwältsch, d’Wörter zyben ihm uber d’Zunge wie ne Cheigelchruglen uber nes früschgsprützts Ris. U hebräisch chan er de o no!»
«U däm do lauft d’Red uber d’Zunge, wie Hun’g u früschen Anke. Wie ne Schwick het er der es süeßes Selbezügeli gstrichen u uf d’Auge gchleibbet, daß d’nüt meh gsehsch. Dernoh leit er ein der Chopf uf d’Syte u tröpfelet öppis i ’s linggen Ohr u leit ein der Chopf uf die anger Syten u tröpfelet ein öppis i ’s rächten Ohr. Däwäg geit das i eim furt,
      157 er macht mit ein, was er will. Mi mueß ihm glaube, do hilft ein ke Dreiax nüt. I bi jo gäng eine vo de Dümmere gsi; aber eso wie mi das simbele Manntschi do gfueßet het, het mi lang kene versohlet.»
«Jetz träumeret er wider u meint, er stang no deheim vor em Spiegel. Muesch nid meine, es sygi all Lüt so usgschuumet wie du. I bi däich nid d’schuld dranne. daß grad uf üse Handel ahe d’Roß gwolfelet hei! Was han i do derfür chönne?»
«Aber i hätt derfür chönne! Han i ächt nid gförchtet, d’Pryse gheji? U doch het er mi chönnen yseife, dä Sidianstiller, u mer syni Zügeli chönnen uf d’Auge chleibbe. Aber mir sy no nid ab der Wält! Einischt erwütsche ne doch de au u spilen ihm e Posse, daß er no e guete Rung a Leupin däicht. Er söll nume druuf zelle!»
«Oh, destwäge wei mer glych no rüejig schlofe. Chauf du mer do es Halbdotze Chüehhalfteren ab oder chrom der Frau es wasserryschtigs Wöschseel hei, de machscht uf all Fäll hütt e guete Schick!»
«Gseht-er, jetz foht er a stryche. Adie, Adie, süsch het er mi», lachet Leupi, lauft u macht em Kobi noh paar Schritten e Fuuscht u ne Gränne.
«Jä säg’s emel de, we d’öppis nötig hescht, i tät der gärn e Gfalle», rüeft ihm Kobi noh, macht tifig i nes Wurfseel e zsämerytige Lätsch, wie me denen um e Hals leit, wo ghäicht wärde, u het ihm ne zwäg. Derzue zwitzeret er mit syne chlynne, läbigen
      158 Äugline, u d’Märitlüt zsringetum hei Freud a der luschtige Muulete...
Nomittag isch Kobi fryli minger guet ufgleit gsi. ’s Wätter het ne taube gmacht. E suure Luft isch cho u albeinischt es dünns Staubbetli Räge. D’Märitlüt hei i de Wirtschaften u Chüechlistube chönne go verschlüüfe; aber d’Chrämer hei ihres Wärli müeße hüeten u der Buggel zueheha. Zum Zsämepacken isch’ no z’früech gsi u het zweni starch gmacht; Kobi het si emel o nid derfür gha, ufz’baschte, wen ihm’s die chalte Tröpfli scho nid chönne hei, wo’s ihm i Äcke gschmeizt het.
«Mit dem chalte Gsüdel hätt’s jetz säuft no chly chönne warte,» het er brummlet, «do het men eis-zwöü Gsüchti ufgläsen oder es Flußfieber.»
«Amene settige ghabereten u gspäckete Chlöbli, wie du eis bisch, wird das vil mögen abbringe,» spöttlet der Röhrlidräjer im Stang näbezuehe, «do hätt de üserein meh Ursach z’gütterlen u der Äcken yz’zieh!»
«Jä, gäge die nassi Chelti bin i gäng epfindtlige gsi, u Gsundheits halber uberhauts nie der Chächscht. Vor em Chranksy han i vo jungem uuf schier e chly ne Gruuse gha.»
«Äbe, u drum wirscht ihm ungerworfe sy. Was me schüücht, mueß me ha.»
«Jä nid, daß i de sövel e Leide syg u mer z’fasch tüei borge, öppe, was en angere, han i de au gäng
      159 mögen erlyde», loht si Kobi uuf. Der Röhrlidräjer het nüt druf gseit, aber ungläubig glächlet.
Gägen Oben isch es du zgrächtem cho schütte un im Augeblick niemmer meh uf der Gaß gsi weder paar Schuelbuebe, wo no gärn hätti es Bätzi verdienet. Kobi ischt im Bärestübli hinger eme Zobe ghöcklet u het mit Geduld abpaßt, bis glanze Himel nohe cho isch. Dernoh het er em Stallchnächt bifohle, ’s Chöli yz’spanne u sälber au Hang agleit. Es ischt ihm nid am wöhlschte gsi i syne füechtelige Chleideren inne u het ne schier tschuderet.
«I mueß mache, daß i dür d’Röhren abchume, süsch guslet’s mi morn däich de wider i der Achsle.»
«Du hescht emel e Roßdechi bi der, für uber di yhe z’näh, u we no öppen es Pletschli sött cho, chaisch gäng amen Ort zuehe ha, es sy Wirtschafte gnue.»
Dermit het der Stallchnächt ’s Treichgäld i ’s Gilettäschli gstoße, u Kobi ischt ab. Der Luft isch gäng no suure cho u albeneinischt e paar yschchalti Tröpf; d’Hang isch gstabeligi worde bim Leitseelha, u Kobin isch verleidet. Er isch no nid bir nechschte Wirtschaft gsi, het’s wider es liechts Schütteli ggäh, daß er wohl oder übel het müeße zuehe ha. Für d’Wohrhit z’säge: Kobi hätt au zuehe gha, we scho kes Schütteli cho wär. Nume hätt er de zum Fürwort gha: «Mit de Wirte mueß me’s guet chönne. Sie chöü ein guet Lob mache oder schlächte Lärme vor der Gaschtig, drum isch me bas, mi lueg mit
      160 nen usz’cho. U mängisch hocken öppe no Buren i der Gaschtstube u het me Glägeheit, es Händeli az’gattige oder öppis z’vernäh. Wär gschäfte will, mueß läbe u läbe loh, ei Hang wäscht die anger.»
Usspanne het Kobi nid loh, numen a Schärms stelle u ’s Chöli decke. Dernoh ischt er i d’Gaschtstuben a sys gwanete Tischli. Es sy nume drei Bure bim Wirt gsi, u die hei, wie uf Komando, ufghört brichte, Kobin läng agluegt u enangere mit den Auge gwunke. Kobi het nid gwüßt, was das söll für nes Manöver sy, aber es ischt ihm ufgfalle.
«Hätt der nen ächt chly söllen i ’s Warmwasser stelle?» seit der Wirt, wo-n-er mit em Halbschoppeglas chunnt.
«Wärme, öppis Dumms eso! Sit wenn mueß me mir der Wy wärme?»
«Er tät der wäger besser. Dir isch nid ganz guet, mi gseht der’sch uf en erschte Blick a. U de sött me gäng chly Sorg ha!»
«Was wett mir fähle — eifalte Züüg! Hunderttuusig Franke fähle mer, süsch nüt!»
«Jä nu, um so besser. Aber es Ussähe hesch nid wie ne gsünge Möntsch, süsch sägit dir. Manne!»
«I wett’s no nid z’wyt wärfe, wäg em Fähle,» seit eine vo dene Bure mit ere Mine u Stimm, wie wen er es Leidzirkular tät diktiere, «nid z’wyt wärfe! Es steckt mängischt öppis i ein, lang gäb me’s merkt u gäb
      161 es usbricht.» U die angere hei yfrig Byfal gnautet.
«Pfyfebääggeli!» macht Kobi u zwängt si zum Lache. «I wirde wohlöppe sälber am beschte gspüre, wie’s mer ischt.» Aber derzue ischt ihm e chalte Tschuder uber e Rüggen uuf gfahre, gäb vom Wy, vo der Füechti i de Chleidere oder vo der Furcht, was weiß i.
Uf das hi hei die angere nüt meh gseit u sy mit ihrem Binoggel wytergfahre, nume gäng albeinisch ne läng agluegt, Blicken ustuuschet u d’Chöpf gschüttlet hei sie. Kobi het derzue glächlet; aber heimelig ischt ihm die Gschicht nid vorcho. Drum ischt er ufbroche u furt.
«Gäll, nimm emel de d’Roßdechi uber di, daß d’di nid öppe no herter vercheltisch! Wär weiß, was drus wärde chönnt!» het ihm der Wirt nohegrüeft u ganz e bikümmereti Mine ufgsetzt.
«Stürm syt-er!» isch vom Fuehrwärchli ahe der Gägebscheid cho, «hü, Chöli, lauf, so chöme mer vo dene Löffle furt zu gschydere Lüte!» U ’s Chöli isch glycher Meinig gsi u i d’Sätz. Vom Stägestöckli uus het der Wirt nohegluegt, beed Duummen i de Gilettäschline gha u glachet:
«Das nimmt mi jetz no wunger?»
Derwylen isch ’s Fuehrwärchli um e Rank, u Kobi het gfuteret: «Was tüüfels ischt jetz ächt mit dene gsi, daß sie mi mit Gwalt hei welle chrank
      162 bschrybe? I wirde doch nid angersch usgseh weder süscht? Emel am Morge, wo-n-i ’s schwarz Halstuech umbunge ha, het mer us em Spiegel exakt der Glychlig i d’Auge gluegt, wie anger Tage.» Zwar, daß abselut nüt a der Sach chönnt sy, ischt er nümme ganz chäche gsi. «Das hagels Tschudere chönnt doch am Änd öppis z’bidüte ha. Für nüt u wider nüt wärde ein d’Lüt doch nid amuete, mi syg chrank! He nu, mir wei luege, was angeri derzue säge. Jetz chehren i äxpräß i der Pinten au y. Das nimmt mi jetz my-armi-tüüri wunger.»
D’Pintewirti ischt e strammi Witfrau gsi, u Kobi het gärn e chly Gspaß tribe mit ere. Verwiche het sie-n-ihm Weggli ufgstellt u dervo en Augeblick i d’Chuchi müeße. Derwyle het Kobi flingg die Weggli vo ungeruehen usghöhlt u ’s Linge druus ggässe. Dernoh het er sche wider i ’s Blättli to, daß me vo kem Hohl nüt gseh het. Ersch wo d’Wirti wider isch näben ihm ghocket, het er eis usegnoh u wellen ässe. «Aha, do ischt e Muus derhinger gsi», macht er, tuet’s wider dry u reckt ufs nechschte. Jä sakerlimänt, jetz isch das au agmuuset gsi u ’s dritten au! «Herjeses, wie mueß i jetz das ungärn ha, das isch mer de richtig no nie passiert», het d’Wirti gjammeret u die Weggli welle wägnäh. Aber Kobi het se nid lo mache: «Jä sövel gerggelige bin i de nid, uf enes Muusehohl meh oder minger chunnt’s mer nid ab», u het se ggässe, gäb wie sie-n-ihm
      163 se het wellen us de Fingers schryße. D’Wirti isch ganz abenangere gsi, sie het fasch nid chönnen ufhöre si verspräche. Aber wo Kobi ’s nächschtmol dert ygchehrt isch, het sie-n-ihm du der Finger ufgha u ne welle bim Ohr näh: «I weiß jetz, wär mer d’Weggli agmuuset het, du hagels Schalk du!»
Guet, gäge der Pinte zue isch Kobi also cho u het dert agländtet. Gstabeligen ischt er ab em Wägeli ahe, het ’s Chöli abunge u deckt u isch dür e Gang y.
«Herjeses,» macht d’Wirti, wo-n-er ere het d’Hang greckt, u luegt ne ganz erchlüpfti a, «het’s dir ungerwägs öppis ggäh? Wie gsehsch du dry!»
«Was wett es mir ggäh ha! U wie sött i drygseh? Uchrut chunnt nid um. Für mi bruucht niemmer Angscht z’ha. Reich du mer es Schöppli Burgunder u für di au es Glas, das macht is de wider zwäg.»
«Dank heigisch für die fründtligi Yladig; aber wär es nid gschyder, i miech der öppis Warms? I ha im Augeblick es Gaffee zwäg oder es Fleischsüppli mit Ei, es tät der sicher besser!»
«Für was zum disen-u-äine sött ig jetz nümmen es Tröpfli Wy mögen erlyde!»
«Jä, mach was d’witt, i ha der jo nüt z’bifäle; aber d’schuld sy möcht i de nid, wen es di zgrächtem apackt u i ’s Bett leit. Hinger dir steckt öppis, das redt mer niemmer uus. I ha’s scho gmerkt, wo d’
      164 däwäg d’Füeß nohegschleipft hescht uber d’Stägen uuf. Du brüetischt e Chrankhit, zell nume druuf!»
«Das söll doch au der Güggel picke,» brummlet Kobi, «hütt wei sie ein mit Gwalt d’Chappe lätzi mache. All Lüt ranze mi a u wei a-m-mer umedoktere.»
«Jä, es isch grad öppis amene Möntsch, bsungerbar wen er sövel tribenen isch wie du. Du hescht allwäg doch nid vergäben e settigi verächtigi Farb u blau Ringen unger den Auge düre! Es gnagt doch öppis an der.»
«So gnag es», protzet Kobi ergerlig uuf. «Reich du mer numen e Schluck Burgunder, das Gnage wird de scho ufhöre!»
«Wy i däm Zuestang gruuset mi gwünd schier, aber we’s mueß zwängt sy...» D’Wirti chehrt si um u geit go reiche.
«Hättscht ere sölle lose!» mischlet si e Gascht dry — es sy numen ihre zwe i der Stube gsi. «Grad e settige flirige Blick het der Arm Hans gha, wo verwichen a der blüeheten Uszehrig gstorben isch. Zeig mer doch einisch d’Zunge, sie wird wohl au derzue stimme!»
«Chutzemischt, zeigen i der d’Zunge, oder strecke der schen use, daß d’ grad ubersch ganze Ris hingere gsehscht. Emel so gsüng wie du bin i de no langgäng.»
«I wett nid poche», seit der anger Gascht. «Wie mänge lauft desume mit eme Magen- oder Spysröhrechräbs
      165 u meint, es syg numen en uschuldige Katarrh! Hingernohe chunnt’s de alben uus; aber dennzemol isch’ de verläppelet, ke Dokter het de öppis derfür. Sorg ha u z’rächter Zyt derzue tue, wär doch no gäng der wahr Jakob!» I däm Glöüs isch d’Red no nes Rüngli wyterglüffe, bis d’Wirti mit em Burgunder ischt agrückt.
«Wen er der nume nüt tuet,» seit sie, «i müeßt mer süscht es Gwüsse mache myr Läbelang.»
«I will emel no e härzhafte Schluck näh», lächlet Kobi verbisse, schäicht y u treicht. «Aber soll das Burgunder sy?» fahrt er uuf u macht e Grimasse, wie wen er e Frösch schlücke sött.
«Öppe wohl, isch das Burgunder! Der Wy cha däich nüt derfür, we du e schlächti Chuscht uf der Zunge hesch. ’s isch genau vom glyche, wo de gäng trauche hesch.»
«Das glaub der Tüüfel, settigs Rätechwasser! I will nümme Seiler-Kobi heiße, we do nid Essig drinnen isch!»
«Das wär mer afe, loh mi au versueche!» D’Wirti chüschtet es Schlückli, verzieht e ke Mine u reckt ’s Glas dene zwöüne Geschte häre. «I nimen euch zwe für Züge. Jetz sägit dir mir: Isch das Burgunder oder nid, u schmöckt dä no Essig oder Wyräbe? My Wy lohn i mer nid verschimpfiere.»
Die Manne hei wichtig am Glas gschmöckt, en jederen es Tröpfli uf der Zunge verdrückt u wie us
      166 eim Rohr usen erklärt: «Sovil i dervo verstoh, isch das Burgunder, u zwar vom ganz guete. Do fählt’s a der Zunge u nid am Wy. Der Wy isch rächt, ehnder het er zvil Zucker u Buggee weder zweni.»
«Dir weit mer e Bär ahäiche», bhautet Kobi. Aber die Drü hei allizsämen eso mitlydig u ärnschthaft drygluegt, daß ihm der Muet zum Reklamieren u z’Bodestelle vergangen ischt. Er het e töüfe Schnuuf to, u ungereinischt isch’ ihm schwach worde, es het ne düecht, es heig e Fädere gloh i sym Rügge. E Müedi ischt ihm i d’Bei gfahre, grad erschröckelig. Er het nid gwüßt, was afoh mit sym Schöppli. Treiche het er ne nid chönnen u möge u lo stoh au nid gärn. Es hätt süscht usgseh, wie wen er zuegäb, er syg fälber. Zwöü- — drümol het er agsetzt u probiert; aber allimol ischt e Tschuder dür ihn gfahre, es ischt eifach nid ggange, er het ne müeße lo stoh.
«I will der ne näbenume tue», het d’Wirti zue-n-ihm gseit, wo-n-er zahlt het. «Will’s Gott isch es nid ’s letschtmol, wo mer enangere gseh. We d’de wider feschter uf de Beine bischt, isch der de au my Burgunder wider sältsem. Für hütt isch es besser, du löhjisch ne lo stoh. We si d’ Natur eso dergäge uf die Hingere stellt, mueß me re nid Gwalt atue. I reiche der derfür es Glesli gueti, alti Jänzene. Die isch de wie der bescht Dokterzüüg us der Apetheegg u soll di nüt choschte.»
Kobi het nid Nei gseit, un es ischt ihm e Troscht
      167 gsi, daß er d’Jänzene-Chuscht no uf der Zunge het chönnen ungerscheide, we ne das Schnäpsli scho nid so guet düecht het wie süscht. Alls isch doch no nid verlore gsi.
«Tue mer nume no grad eis uber, chly zügig isch es scho uf em Wägeli obe. Das wärmt mi de schön.»
«Jo so, u we d’ deheime bisch, soll der d’Frau sofort e Hafe voll Tee abschütte, halb Lingebluescht halb Houler, daß d’ chaisch schwitze. Vilicht chunnsch de dasmol no mit heiler Hut dervo.»
«Das wei mer alli hoffe», drückt Kobi vüre u porzet amene Lächlen ume; aber es isch schitter usecho dermit. ’s Ängschtli het Grif gfasset gha a Kobis Gurgel u ne nümme welle lo fahre. Dußmangige ischt er zur Stubestüren uus, u wo-n-er ufs Wägeli uehe welle het, ischt ihm d’Wirti unger en Arm gfahre u het an ihm glüpft, wie amene steialte Stöderi.
«Setz nume lugg, i cha scho no sälber uehe», het er schi gwehrt u der Äcken u Rügge gstabelige gmacht. Aber er isch no ke Schybeschutz gfahre gsi, isch die Gstabeligi verfloge u Kobi uf sym Sitzli obe ghuuret, so schlampig, wie nes Hüüfli brüeits Chrut im Säuhafe. Er het wohl gspürt, daß mit ihm öppis nümm i der Ornig isch. We me nid meh cha ungerscheide, was der Burgunder für ne Chuscht het, isch de afe nümme chouscher. Aber daß me de d’Jänzene no cha heiwyse! Fryli isch schi vil vil stercher, u ganz e Chuscht wie süsch het sie au nid gha. Trüebsälig het
      168 Kobi der Sach nohgsinnet. Die nassi Chelti, die nassi Chelti, es ischt ihm doch vor gsi, die müeß ihm schade. Bal het’s ne hie gjuckt, bal dert zoge, bal het ne der Mage drückt, bal der Darm zwickt u derzue das immerwährede Fröschtele! Het nid der Bruederschsuhn, wo am Närvefieber gstorben isch, gchlagt, grad eso heig’s bi ihm agfange? Es wär doch schuderhaft, wen är das au sött ubercho. We’s afen e Junge nid ma uberhaue, wie sött das emenen Alte mügli sy? Die nechschti Wirtschaft het Kobi übersprunge; hei, hei, wen er doch nume scho deheime wär, daß er i ’s Bett chönnt. Zwüschenyhen ischt ihm dür e Chopf gschosse: We sie mer öppis i Wy to hätti u alls numen en abgredti Sach gsi wär? Zuez’traue wär es ne scho, z’guet derfür wäre sie nüt. Söll i ächt no einischt amen angeren Ort ychehren u probiere, gäb der Burgunder dert au sövel suure syg? U go luege, was sie zu myr Chrankhit sägi! Es nähm mi schier z’tod wunger, u wär mer afe, daß i wider zu Lüte chäm. ’s Chöli ischt offebar wider glycher Meinig gsi u het bir nechschte Taffäre vo sälber zuehe gha. Kobi ischt ahegraagget u het si zsämegnoh, so hert er chönne het, für nüt lo z’merke. Aber chuum ischt er uber d’Schwelle trappet, het’s scho gheiße:
«O o, Kobi, dir isch der Lung uus! Donnerliwille, wie gsehsch du dry! Isch der dä uf e Spat ghocket, wo linggsume mäiht?»
169 «Sövel handtlig isch nid ggange, we’s mer scho mängisch bas gsi isch weder der Augeblick», muderet Kobi u bstellt es Halbschoppeglas Burgunder.
«Sölli mer ne nid chly choche u Zimet u Zucker drytue?» frogt der Wirt. «Er tät der sicher besser.»
Kobin het es si zwöüet. «Nei,» seit er, «we ne de nümme ma erlyde, wie-n-er us em Faß chunnt, will ne de lo stoh u glaube, es gang mit mer gäg em Bode zue.»
«Jä nu, aber uf dy Verantwortig!» U dermit isch der Wirt go reiche. Kobi het es Schlückli uf d’Zunge gnoh — huß, wie wen er us em Spänfaß chäm, essigstichig, daß er ein d’Löcher i de Strümpfe zsämezoge hätt. Nei, jetz isch ke Zwyfel meh mügli gsi, ’s Glas isch Kobin i der Hang so schwär worde, er het’s müeßen abstelle, der Arm het bi de Gleiche düre ke Chraft meh gha. Derzue het Kobi gspürt, wie-n-ihm ’s Härz chlopfet, der Hemmlisbängel z’änge wird un ihm e Yon Bluet i Chopf uehefahrt. Er het verbisse, si zwängt, nüt derglychez’tue u verstellt, daß niemmer sy Chlupf merk. Müüselistill ischt er doghocket u het nume no gredt, was het müeße sy. Der Wirt het ihm grote, er soll grad schnuerstracks zum Dokter u het si anerbotte, er well mit ihm cho. Es chönnt Kobin ungerwägs öppis gäh, u wär weiß, wie das usechäm. Kobi het si chly ermannet u abgwehrt, das syg nid nötig, sövel wyt uf den Eschten usse syg es no lang nid mit ihm, heifahre chönn er
      170 no säuft aleini. Er syg scho mängischt am Obe chly ungrächte gsi u am Morge druuf wider purlimunter. Sie sölli si nid um ihn gha, mi müeß nid us ere Muggen e Elifant mache.
Aber jetz isch der Yseschmid, wo mit em Wirt ghicket het, hinger ihn grote: We einen uf der Gnepfi syg, sött er nid no go der Frävet spile, wen ihm öpper wett zguetem sy. Es chönnt süsch de usecho, wie bi Brand Karin im Schache. Dä syg au ei Tag maladerig worde u heig dürezwängt, er well glych hälfe Trämel uflade. U richtig heig ne du bim Lüpfe der Schlag troffe. U das syg au prezis e Chübeler gsi u heig der Chopf i den Achsle nide gha wie Kobi. Settig hau’s de alben ungereinischt u chehr ne d’ Storzen obsi. U i däm Thärmen ischt er wytergfahre, bis ihm d’Wirti het en Abputzer ggäh: Das syg au afe gredt; däwäg chönnt me jo ne Möntsch grad z’Bode jäte. We Brand Kari em Charschtzingeler minger zuegsproche hätt, wär es ihm au nid so ggange. Mit eme settige Schnapser soll Kobin niemmer i ’s glyche Bang näh.
Es isch nüt dernäbe gsi, het d’Wirti chly verständiger gredt weder dä Chnubli-Schmied. Kobi ischt ime Züüg inne gsi, es het e ke Gattig gha, inwändig vertaaschet u verwürblet wie ne Flachsere nomene Hagelwätter. Gottsärdeschlächt isch’ ihm gsi, er het alli Hebi verlore gha u fasch nümme dörfe sy. Der Puls het ihm i d’Ohre uehepöütscht, wie ne
      171 Geisle. We numen en eienzige Möntsch uf der Stroß gsi wär, wo-n-er hätt chönnen ylade zum Ryte! Däwäg muetterseelenaleini i der feischtere Nacht usse! Ke Hang umewäg für z’hälfe, u i eim furt müeße däiche: Jetz chönnt di der Schlag träffe! We das nid afen erschröckelig ischt, uheimelig, daß me nümme darf warte — —. «Hü, Chöli, du hesch derwyl, die Länge vürez’näh, so chöme mer wider zu Lüte! Heiland, du myni Güeti, we me plötzlig unger de Redere nide läg, nohegschleipft wurd oder uf der dräckige Stroß blib lige! Nume das nid, der tuusiggottswille nid! We mueß gstorbe sy, doch emel deheimen im warme, linge Bett, daß men au no enangere cha vergäh, vo syne Lüten es guets Wort uberchunnt u allne cha Adie mache!»
Derewäg het das mit Kobin huusgha. Es ischt ihm vorcho, er syg grad drinne, wie nes feißes Säuli, wo men uf e Lade nimmt u ’s mit der Achs sturms schloht — allbott het der Streich chönne cho. Weiß Gott, was ihm d’Angscht süsch no alls Schützligs vorgspieglet het! Emel e gsünge Gidanke cha nid derby gsi sy, süsch hätt er nid z’glycher Zyt bätet u ’s Chöli erbrätschet wie ne Hellstüüfel. Jo, das ischt e Hatz gsi dür die feischteri Nacht uus, prezis, wie we der Bös mit ere füürige Ruete hinger Seiler-Kobin grote wär! ’s Chöli isch bal am Zsämegheie gsi, u drum het es der Rank gnoh gäg em letschte Wirtshuus zue, wo Kobi alben öppen ygchehrt isch.
      172 Dert isch es bockstill blybe stoh u het a allne Glidere gschlotteret.
Der Wirt het das Grassel ghört, gmeint, es heig es Unglück ggäh u isch mit der Latärne cho z’springe. Kobi isch schier meh tod weder läbig uf em Sitzli obe ghuuret u het plääret.
«Was stärnewälts ischt jetz mit dir, Kobi, daß wie us ere Kanunnen use z’schieße chunnscht u augewasserisch wie nes Ching? Het di eine welle umbringe u usraube?»
Kobi het alli Lengi nüt Luts usebrocht, nume gschnuppet u gschnüpst. Ändtlig streckt er d’Hang use: «Hilf mer ahe!»
«Jä, hescht öppen uberort glade?» lachet der Wirt. Kobi schüttlet der Chopf: «Chrank, chrank zum Stärbe! I d’Stube!»
Der Wirt schüttlet au der Chopf, bingt ’s Chöli a u zaagget nen yhe.
«So, un jetz, wo het’s der de, was cha me tue?»
«Dürhar fählt’s mer. I ha gar kes Marg meh i de Beine!»
«U hescht am Morge no luschtig möge jüzle, wo d’näbe mer düregfahre bisch. Das het de nöüe gleitig g’änderet! Wenn het’s di de apackt?»
«Wo-n-i z’Langnau furt bi, han i no zsäges nüt gwahret. Aber dürhar, wo-n-i ygchehrt bi, hei sie mer agmuetet, i syg stärbeschrank, sie dörfi mi fasch nümmen aluege.» Der Wirt het süüferli dür d’Zähng
      173 pfiffe u d’Auge verdräiht, wie wen er schi a öppis müeßt bsinne. «Un jetz bin i chrank», jammeret Kobi wyter. «Eländer isch mer no nie gsi. Entweder wott mi der Schlag träffe oder uberchumen i ’s Närvefieber. Ei Augeblick früürt’s mi, der anger macht’s mer heiß, ’s Bluet stocket mer u wallet...»
«U d’Zähng waggele der, u wachse der Fäderen uf em Chopf u Chrisnodle am Rügge u Heggedörn a der Bruscht. Du bisch mir e heitere Kobi du!»
«U vo dir hätt i nid gglaubt, daß du o no chönntisch ’s Gspött trybe, wen i eso zwäg bi. Aber e Wirt het e kes Härz!»
«Was, sött i der öppen au hälfe chlönen u pyschten u pärsche, we der scho ke Wältsbrosme fählt!»
«Jä, gsehsch de nid, wie d’Chleider a-m-mer umeschlottere? Mängs Pfung han i gliechtet ab em Heifahre.»
«E du heilige Räbesaft, hei sie der das au chönnen agäh!»
«Wen i ’s doch sälber gspüre?»
«Jetz tuet es ’s», lachet der Wirt, «dä Star hingäge bi der jetz imstang eis-zwöü z’stäche. Alemarsch, uf d’Wog mit der, für was steit sie süsch grad zwäg i der School hinger! Aber e Fläsche näh mer de zsäme, we d’ nüt gliechtet hesch.»
«Un i zahle se de gärn, das söll nüt meh z’brichte gäh. Das nimmt mi jetz bim Donnschtig sälber au wunger.» Kobi het scho ume fei e chly gläbiget gha
      174 u ischt em Wirt nohträppelet wie nes Schöfli u uf d’ Wog gstange.
«Zächni, föüfi, zwöü, eis... macht afe hundert-achtzgi... jetz no Chlynnete... föüf-sibe nünenachtzgi, fasch gar gar hundertnünzgi. So, u wievil hesch ’s letschtmol gwoge?»
«Hundertsibenenachtzgi, es ischt angfährt e Monet sider.»
«Jä, de het’s in der Tat gfählt, das gseht scho fasch no Fettsucht uus!» lachet der Wirt.
«Aber wäge dere lohn i nid der Trümel hange», gspasset Kobi u nimmt es Gümpli ab der Wog ahe, wie wen er zwänzg Johr gjunget hätt. «Jetz het’s mer gwohlet. Was hei de ächt die Haglen a-m-mer gseh, daß sie gjammeret u to hei wie d’Wiggle?»
«Das chan i der säge. Tschööplet hei sie di u der Nar gmacht mit der. Weisch, der Lochbuur isch vo Langnau hei bi-m-mer gsi, süsch wär i au nid druuf cho. Wo-n-er bi Pintevrenin ygchehrt syg, heigi dert es paar d’Chöpf zsämegsteckt u abgredt, sie welli eim agäh, er gseih eländ uus u syg chrank. Der Roßhändler Leupi syg emel au derby gsi u heig nen e Fläsche zahlt derfür. Wäm sie hei wellen i d’Hüple näh, het Lochbänz nid chönnen usfindig mache; aber es cha niemmere sy gsi weder di, Kobi. Der Leupi het jo no gäng chly Chyb uf di, wil d’ne möge hesch, wo der ums Brüündli ghandlet heit. U die glych Suppe, wo-n-er bi Pintevrenin für di ybrochet het,
      175 wird er au i den angere Wirtschaften ufs Füür gstellt ha. Essig solle sie der i Wy schütte u nötli tue vom Tüüfel nohe. Es isch mer wie ne Wätterleich dür e Chopf gfahre, es syg di gsi, wo-n-i di ha gseh uf em Fuehrwärch obe hocke wie ne Chrott uf em Töüchel!»
«So so, der Leupeli, steckt da derhinger, dä Erzhalungg. U d’Wirten allzsäme, wo ne sövel z’verdiene gibe, sy settig Schurggen a-m-mer! De no Pintevreni! Vo däm hätt i doch de öppis Bessersch erwartet!»
«Jä, bsinn di, was d’mer grüehmt hesch, wie d’ihm d’Weggli agmuuset heigischt u ’s chönnen i Bahre spränge! Jetz hei sie halt dä Rung di erwütscht u wärde Freud gha ha, daß ’s ne so guet groten isch.»
«I ha mi lang gwehrt u nüt welle derglychetue. Aber we men ein yäscheret u uberstieret...»
«Bis du froh, isch nüt dranne, u jetz wei mer i d’Stube. U mit der Fläsche, wie hei mer’sch jetze?»
«Jä, die mueß uf e Lade, aber vom Beschte, wo d’hesch.»
U so isch’ gscheh. Dä Wy het du Kobi wider ahebrunge. U häluufige het ne dä gmacht, d’Chrankhite sy von ihm gfalle wie ’s Herbschtlaub ab de Bäume. «Verhäxet mueß i gsi sy, dehinedewägg verhäxet. Kem Möntsche hätt i ’s gglaubt, daß men ein derewäg chönnt ynäh, kem Möntsche! Aber warte sie nume, die erwütschen i au no einisch. Das hei sie kem Totnen annegmacht, do chöü sie Gift druuf näh.»
Das isch der Troscht gsi, wo Kobi sälb Obe mit ihm i ’s Bett gnoh het.



 Die brönnigi Backe
 E Buregschicht
I myne jüngere Johre bin i z’Balmholz Pfarer gsi u ha dert mängs erläbt, wo-n-i niemeh ha chönne vergässe. Es ischt e strytberi Gäged, Eggen u Grebe, Höger u Chräche; aber d’Lüt hange dranne, u sälten amen Ort wird der Bode besser gschaffet u nes-n-jedersch Eggeli z’Ehre zogen u apflanzet wie dert. Zwüsche grienige Rüppine u lättige Schlünge git es Achere vom feißischte Land, wo-n-es e Freud isch, druffe z’bure. Der Bode het töüfe Grund, un i de Wälder stöh no Tannen u Bueche, wo einen aleini lang nid ma umchloftere; der Luft cha an ne nülpe u weiggele wie-n-er will, sie hei Hebi gnue, ihm zwiderstoh. D’Burehüser lige dertume ganz verzütteret, der Härd, wo derzue ghört, a eim Bitz drum ume. D’Lüt chöme weni zsäme u hei ihrer sibe Sache schön apartig; we sie es Eiertätschli bache, streckt ne niemmer d’Gwungernasen uber d’Pfannen yhe. D’Wuchen uus gseh sie sälten es frönds Gsicht u sy ganz uf seie sälber agwise. Was i der Wält usse vorgeit, kümmeret se nid am meischte, sie hei gnue mit ihne sälber z’tüe. Wachse tüe sie, wie d’Wildligen im Rütholz usse, chrumm oder grad, en jedere wie’s ihm am beschte gfallt un i der Art
      180 lyt. Das isch scho gäbig, u mängisch git au e Chrump no guets Wagnerholz; aber es cha de au vorcho, daß amene Stamme Chnüppen u Chnüre wachsen u Schwümm u Bohrer drychöme, wo der ganz Baum kaput mache. We so ne Näbenuus-Buur syr Läbelang numen im Härd gnüderet het u nume mit Lyb u Seel am Härd ghanget isch, wachst ihm zletscht der Härd i ’s Hirni yhe, daß nüt angersch meh dernäbe Platzg het. U die gliche Lüt, wo bim Acheriere u Holze u aller Arbit im Huus chöü gleiche u si wüsse z’dräje u z’hälfe, stöh de a re Muur anne, we sie ihne sälber sötti hälfe.
Das han i erfahre, i bi no erscht es Halbjahr dert im Amt gsi. Ame Sunndigobe het’s der Afang gnoh. I ha im Studierzimmer e Brief gschribe u ne Pfyfe graukt. Du chlopfet’s, u wo-n-i luege, steit e junge, ungersetzte Buur vor der Tür u dräiht der Strouhuet i de Hängen ume: Er hätt öppis mit mer z’brichte. I heiße nen yhecho, u wo-n-er Platzg nimmt, gsehn i, daß es der jung Hirschi i der Tüelen ischt, u daß er ordli verstöberete dryluegt:
«Es ischt ech doch nid öpper gstorbe?» frogen i.
«Äis nid. I chume wäg em Alte», seit er.
«Wägen euem Vater?» Vater han i de bitonet.
«Jo, wägen üsem Alte. Vater chan i-n-ihm nümme säge; für das ischt er z’verdräihte. Dir wüssit jo wohl, wie ne wunderlige Gring daß er het.»
181 «Biwahr, wie sött i das wüsse! I bi no zweni lang hiesig, für all Lüt z’chenne.»
«Do han i jetz nöüe z’glaube gnue dranne. Üsen Alte chennt me doch i der ganze Wält ume.»
«Jä meinit-er de, i lüg ech a?»
«Das jo wytersch grad nid; aber wie gseit, es düecht mi, es sött nid chönne mügli sy. Dir heit doch gwüß lengschte vernoh, daß mir’sch nid zsäme chöü; dir weit nume nid derglychetue u niemmere verrote.»
«Jä halt. Es isch mer in der Tat, i heig afen e Ton ghöre lüte, dir heigit ’s Heu nid uf der glyche Bühni.»
«Das han i doch welle!»
«Jo, aber wie u wenn u worum isch mer nid bikannt, u der Vater chennen i vo Hut u Hoor nüt.»
«E herjeh! Das weiß doch es-n-jedersch Ching, daß das der gröscht Düppelgring ischt uf Gottes Ärdboden obe u daß niemmer cha sy näben ihm yhe.»
«Jä jä — isch de der Fähler nid öppen uf beedne Syte.»
«I traue nid. Mir nähn is in acht u tuen ihm nüt widerdiene. Aber är cha üs nid lo sy, u dir söttit nen einisch ghörig cho i d’Stange stelle.»
«Do müeßt i de no gnauer i d’Sach yhegseh. Was heit-er de uber ihn z’chlage?»
«Hättit ne hütt solle ghöre, i bruuchti de nümme lang z’brichte! Dä het wider usgschiret! My Frau
      182 ischt ihm i ke Schueh yhe guet. Er seit ere, was ihm i ’s Muul chunnt. Die strübschte Schlämperlige syn ihm nid wüescht gnue. Sie plääret albe die halb Nacht u geit mit eme Ching. Das chan i nümmen eso anäh. Uf ene Syten ume mueß es.»
«Isch der Vater mit der Hürat yverstange gsi?»
«Nid düruse. Myni ischt ihm zweni rych gsi. Es sy ihren au mängs u git ke Huufe z’erbe. Dernäbe stammet sie vo rächte Lüte u ischt es wärchigs, ordligs Wybervolch.»
«Wie heit dir se glehrt chenne?»
«E sie het dickischt bi-n-is taunet im Heuet u i der Ärn, u do isch der Alt albe froh gsi uber sche u het se nid gnue chönne rüehmme. Dennzemol het er Sorg gha zue re, daß sie emel ume chömm. Mir chöü drum kener frönd Lüt ha; mit em Alte cha äbe niemmer gattige. De möü mer halt niene gcho u söttin is z’tod wärche. U my Frau ma nümme der ganz Tag springe, eso wie sie jetze zwäg ischt. Es ischt en Uverstang, ere das zuez’muete.»
«Mueß sie d’Hushaltig aleini bsorge?»
«Es Güetermeitli hei mer no; aber es ischt ihm no nid vil mügli. D’Frau erstickt schier im z’Tüe inne u sött de no gäng cho dusse wärche.»
«D’Muetter isch de gstorbe?»
«Äben isch schi. So lang sie gläbt het, isch es no so gnappet. Sie het nen alben öppe no vorume brunge.»
183 «U heit-er es großes Heimet?»
«He, was wärde’s sy? Emel uber füfzg Jucherte, gnau chan i’s nid säge. U zum Wärche bloß üsere Sächsi, ig u my Frau, der Alt, e Trappichnächt, der Hüttebueb u nes Güetermeitli. Do chöüt-er rächne, wievil daß ’s eim zieht, u gäb mer möge gcho. We anger Lüt fertig sy mit Heue, chöü mir de afoh, u we mir de ärne, fahre sie scho lang z’Acher. ’s Obs geit is ’s halbe zgrung, u d’Härdöpfel müeße mer de unger em Schnee oder gfrorne Bode vüreloche, we anger Lüt drösche. Däwäg erleidet ein ’s Läbe, u we me de nüt uberchunnt z’ghöre weder grobi, wüeschti Wörter, gixet der Charren ersch rächt u lauft uf g’eggete Redere. Mir chöü nümme so derby sy, es isch nid zum Ushalte. Dir müeßt em Alte einisch ghörig cho d’Dili obenahe wäsche!»
«Glaubit-er, das syg so ne gfreuti Ufgab?»
«He nei; aber dir heit derwyl, das z’mache. Für was hätt me de süscht e Pfarer?»
«Hm hm, es düecht mi, dir dörfit sälber au no userede, es hätt mi vilicht gar nid so nötig!»
«Jä, mit em Alte chan i nüt mache. Vo mir man er nüt agnäh. Bim erschte Wörtli brönnt er uuf. Er isch schuderhaft gäche. Wie ne Schwick wott er dryschloh u mi i d’Finger näh. Sägen i hüscht, so seit är hott, sägen i Heu, so seit är Strou, u sägen i Zucker, so seit är Essig. We’s mi düecht, es
      184 sött Chorn häre, so mueß dert Rogge gsäit sy, u wo-n-i Härdöpfel setze wett, bifihlt är äxtra, Rüebe z’säje. Wen er mir öppis cha verhah oder dürtue, spart er’sch nid. Das isch sy gröschti Freud.»
«U wen er mer de seit, es gang mi nüt a u mi au wott i d’Finger näh?»
«Das macht er nid. Mit anger Lüte chan er ganz styf brichten u ordli tue, nume mit mir nid.»
«He nu, mi cha jo e Probierer mache. Aber z’ersch mueß i de lose, was der Vater au z’säge heig. Vilicht het er de au z’chlage.»
«Chlage wird er scho; aber z’chlage hätt er nüt. U z’ploge bruuchti-n-er schi nüt, wen er nid wett. Er bruuchti nüt, weder mir ’sch Heimet z’verchaufe u mi lo z’mache. I wett de scho luege, daß es angersch gieng u daß i Lüt uberchäm. Aber das wott er äbe nid; er wott sälber meischteriere, bis ne der Tod streckt. Nid es Mütteli oder Härdchnölleli wott er mer loh. Chnächt sy soll i bi-n-ihm u vergäbe wärche u nienerzue nüt z’säge ha u mi lo vom Acher heijage, wie me ne Hung heijagt. Das macht ihm der Hof lieb, daß er mi mit cha ploge. U zletscht, wie geit’s de? Denn chunnt de der Schwager u trybt mer ’sch Heimet uehe, daß i’s nid verma z’ubernäh oder i de Schulde blybe stecke. So geit’s de!»
«Dir heit de no e Schweschter?»
«Jo, aber sie isch verhüratet u nümme deheime. U sie luegt au uf ihre Nutze.»
185 «Reiset sie der Vater uuf?»
«E weder nid; sie wott’s zwar nid glaube. U Chummer z’ha bruucht sie nid. I meine nid, daß er mer’sch vergäbe gäh soll. I will ihm en aständige Prys zahle u pünktlig zeise, wen er mer de freji Hang loht. Aber ändere mueß öppis; i cha nid ewig warte, u der Hof schlächtet all Tag. — Also darf i druuf zelle, dir chömit?»
«I will’s verspoäche ha. Aber gäb i cha rote u Fride stifte, mueß i der Vater au lose. Eines Mannes Red’ isch keine Red’...»
«Jä, so wie-n-i gseit ha, isch es u nid angersch, frogit nume, wäm der weit.»
Dermit ischt er ufgstange, het guet Nacht gwünscht u d’Tür i d’Hang gnoh. I bi no e Rung ufblibe u ha mer die Sach welle zrächtlege, bi aber nid guet z’schlag cho dermit. I ha nid gwüßt, wie-n-i mit dem Bürschtel deheime bi. Nid daß er mer wytersch schlächt i d’Auge gschinne hätt; aber sy Ton het mer schier i den Ohre weh to. Wahrschynlig ischt ihm au mängs grobhölziger u unghobleter usecho, weder daß er welle het. Mi het ihm wohl agseh, daß er schi nid rächt weiß umz’tue, u we men am meischten awängt, chunnt’s ein no gärn am dümmschten use. Immerhin het es mer z’däiche ggäh, daß er au nid es Gymmeli Schuld het wellen uf sy Achsle näh.
D’Wuche druuf han i gluegt z’vernäh, was i
      186 chönne ha. Es het mi wunger gnoh, was anger Lüt derzue sägi u wie sie’s aluegi. En jedere, wo-n-i gfrogt ha, het gseit: E bösi Gschicht, dehinedewägg verfuehrwärchet. Teel hei der Alt für gytig agluegt, anger hei das abgstritte. Aber e Zwänggring syg er u i der Töübi wie nes glüejigs Yse. Mängisch tüei er uschüngele, mi ghör nen e halb Stung wyt. Nume dörf men eis nid vergässe: Es wurd en angere au wimmselsinnig, wen er sövel z’tüe vor ihm gsäch u sövel weni Lüt zum Hälfe. Die jungi Frau hei alli lo gälte, die syg rächt. Der Jung hei teel grüehmt, es wär mit ihm usz’cho. Angeri hei funge, er tüei au nid wie-n-er sött u frog der Sach zweni noh. Churz, mys Nohefroge het nid der Huufen abtreit; i bi nid vil klüeger worde weder vorhär.
Am nächschte Sunndinomittag bin i gäg der Tüele zue; i ha däicht, we me schwümme well, müeß men i ’s Wasser. Der Wäg het mi dür ne Sytegraben y emene luschtige Bechli nohgfüehrt. Zletscht ischt er i länge Schlänggen a d’Syten uehe gchlättet. E Zylete gälbroti Chirschbäum hei ’s Wägbord agschwieret, daß ’s nid hätt chönnen aherütsche. Uberhauts isch ’s Land gar nid uber die Maße stotzig gsi, mi hätt dürhar fräveli chönne der Flueg bruuche. Uf en erschte Blick han i gseh, daß e großi Wyti derzueghört u fasch zsringetum mit schönem Wald ygfasset ischt. Angfährt mitts drinne ischt es
      187 ferms, neulochtigs Burehuus gstange, u us der Hostert hei no chlynneri Decher useggugget. I der Nomittagherbschtsunne het das so fridlig usgseh, mi het ein gar nid rächt chönne vorstelle, daß dert Stryt u Zangg sölli deheime sy. We me hätt wellen Einsidler wärde, der Wältlärme hätt ein dert nüt to. Aber gang me go ertrünne, we ’s Gift i ein sälber inne steckt! Do hilft ein der schönscht Hof u ’s töllscht Huus u ’s abträgligischt Land nüt!
Ab em Uehelaufe isch mer allergattig ufgfalle: D’Abwüer sy ewig lang nid ufto worde. Härdöpfel no zsäges kener grabt. Der Soomchlee no nüt abgstreipft, ’s gspreitete Wärch töüf im Herbschtgras ygwachse. Unger de Gruembirebäume e Brügi Birli, teel scho schwarzteigg. Jungi Bäumli, wo vo de Stäcke dänne chiere. Dernäbe schön nohegschoßni Herbschtweid u uf de g’äferete Blätze zahme, schwarze Härd. I ha wohl gseh, ’s Land wär rächt; we Lüt wäri, für’sch z’wärche, dä Hof chönnt e gfreute Sitz sy.
Wie nöher daß i zum Huus cho bi, wie chürzeri Schritteli han i gnoh. Es isch doch so schwär, angerne go i d’Hushaltig yche z’rede! U mängisch macht me nume der Schümel schüüch u der Chnuppe, wo men ufstäche will, ersch rächt giechtig. U ’s Unagnähmschten isch der Afang. Nu, i ha’s nid bös preicht. Die jungi Frau ischt aleini deheime gsi u het mi wahrschynlig gseh cho, sie het emel uberen obere, offete Teel vo der Huustür usgluegt, wo-n-i
      188 zum Huus zuehe bi. Sie isch mer fründtlig cho d’Hang recke u het mi wellen i d’Stube füehre. I ha aber vorzoge, uf em Bank vorusse Platzg z’näh. D’Frau het mer uf en erschte Blick gfalle. Sie isch nümme ganz jung gsi u nid eini, wo mit ihrer Hübschi alli angere hätt chönne i Schatte stelle. Aber ihri Stimm, ihrer Auge u ihres stille, verständige Wäse het ein uf der Stell für se-n-ygnoh. I ha re gseit, worum i cho syg, u sie het mer afoh brichte u ihres ganze Härz usschütte, i ha nid vil bruuche derzuez’tue.
«Nei, es geit nid guet z’üsem Huus», het sie gsüüfzget, u ’s Augewasser ischt ere cho. «Mir sy allizsäme ploget. Der Vater au. Er het’s wäger schwär, i gseh’s wohl. U wäge myne sägit ihm de nid öppe wüescht. Es tuet mer jo scho weh, wen er mer albe so uschafligi Wort git. I bi mi dessi nid gwanet. Mir hei enangere deheime nie däwäg abgsüferet. Aber der Vater wird so erschröcklig taube, vil vil z’taube! U de foht er a brüele u weiß nümme, was er macht u was er seit. U Hans ma de au nid vil von ihm agnäh u cha’s nid lyde, we der Vater mir grob chunnt. U drum schwygen i de mängisch lieber, wen i scho Ursach hätt z’chlage. Wie soll das süscht usecho? Aber dickischt wird’s mer de so schwär, daß i nid angersch cha weder plääre, i weiß mer albe nümme z’hälfe. Mir hätti doch Sache gnue, meh weder nume gnue u so wohl Wyti
      189 näbenangere, we men enangere au besser chönnt verstoh u ’s Guete möcht gönne. Wie isch das es Läbe, we der Fride fählt u men all Augeblick mueß förchte, es gäb es Unglück!»
Wo-n-i die Frau so ha ghöre rede, isch mer gsi, es fall e Sunneheiteri dür feischtersch Gwülch. Es ischt eren Ärscht gsi; i ha gspürt: Sie het der bescht Wille. U guete Willen ischt en Anthäbi, wo me die schwerschti Lascht cha apacke. Drum han i afoh Hoffnig fasse, dä brochnig Fride chönnt doch no gschipfelet wärde u die vergattereti Hushaltig wider zsämewachse. I bi yfrig worde, ha der Frau prediget, wie sie e schöni Ufgab heig, z’sorge, daß Vater u Suhn wider zsäme chömi. I ha re-n-a’s Härz gleit, wie sie em Vater soll gueti Wort gäh u nes Gleich tue, wo sie chönn u mög, ha re grote, sie soll ihrem Ma abbräche u ne luege vorume z’bringe, i ha wäger d’Wort nid gspart. I ha re ’s Muul süeß gmacht, wie sie de ne Großi syg, we sie das uberort brunge heig — wie das d’Pfarer chöü, mit Worten isch liecht z’fächte. Aber bi allem han i nid chönnen erwehre, daß i mer sälber armsälig vorcho bi, wil i der guete Frau so vil ha müeße zuemuete u sälber so weni ha chönne tue. Sie het mer glost, het alls Guets versproche, sie well tue, was ere mügli syg, aber... aber... u nes Chopfschüttle.
Dernoh isch der Vater heicho, der alt Tüelebänel,
      190 wie-n-ihm d’Nochberschlüt gseit hei. Vom Acher yhen ischt er cho, het es Breitachsli i der Hang treit u si versproche: «Üserein cha halt nid Sunndi ha, so gärn me wett. Mir wei morn Ägertechorn yege, un i ha no öppis Zinge müeßen ersetzen i der Eichte, süsch hätti mer morn wider nienisch druflos chönne.» Dernoh het er sy Achs versorget u isch zue-m-mer vorsch Huus cho hocke.
I mueß ’s säge: I ha mer «der Alt» angersch vorgstellt gha. We sie von ihm brichtet hei, han i gäng e vierschrötige Gwaltmöntsch mit grobe Füschte, wilden Auge u brandschwarzem Bart vor mer gseh. Un jetz, wär isch näbe mer ghocket? En alte Ma, bloß mittelgroß, mit wyße Bartstufflen im Gsicht, wo bal kes Hoor meh uf em Chopf u bal ke Zahng meh im Muul gha het. Die ungeren Augsdechle sy etzündet gsi u etstremmt vom Aug wägghanget. Uf en erschte Blick het’s ein düecht, es sött nid mügli sy, daß er sövel uhirsche wurd u uschüngele chönnt. Ums Muul umen ischt ihm es truurigs, hülfloses Lächle gschliche, es het em ganze Gsicht öppis Chindligs ggäh. Derzue het de aber die mächtigi Bogenase nid welle stimme, u au die graue, läbigen Äugli hei verrate, daß doch de no Gluet unger der Äsche lyt.
Z’ersch hei mer vo angerne Sache gredt. Dernoh, wo d’Frau isch dänne gsi, han i müeßen i Chnebel byße: I heig vernoh, är u der Jung chönni’s nid guet zsäme, un i hätt welle cho yrede u luege,
      191 gäb es nid z’mache wär, daß sie wider chönnti Fride ha zsäme.
Aha. So. Nu. Der Jung wärd mi öppen ufgreiset ha u härebschickt, für ihm d’Chappe z’schrote. Er heig’s scho däicht, wo-n-er mi heig gseh vor em Huus hocke. He nu, das chönn i jo mache, we’s mi düech.
Jä nei, i syg nid cho für ihm d’Chappe z’schrote. I syg cho für z’luege, was sie eigetlig au wideren-angere heigi, u gäb das nid z’ändere wär. Sie wäri doch bas, we sie mitenangere uschämi u Fride hätti.
Jo jo, der Fride wär e schöni Sach, ganz e schöni Sach, het er zueggäh u derzue mitlydig glächlet — gäb uber mi oder uber ihn, chan i nid säge. Un es syg wohr, sie chönni’s nid guet zsäme. Es erleid ihm mängischt, er chönnt si go häiche. We me si schier müeß z’tod wärche, wärd me halt ulydig. Un är u der Jung sygi sit Johre ubereggs. Es syg jo dumms, go zsäme z’zangge u si go z’eryfere; aber er heig hitzigs Bluet u chönn si nid angersch mache, weder daß er syg.
Worum er de nid meh Chnächten ystelli?
«He worum?» Der «Alt» isch läbiger worde u het gleitiger afoh rede. «Nid, daß mi ’s Gäld rau, we men ordlig Dienschten uberchäm. Aber die sy hüürmehi rar, wie d’Ärdbeeri im Horner. U wär chunnt zu ein uf ene Bärghof uehe? Nume der Usschaub! Uf em Äbene schaffe wei sie, wo me Maschine
      192 het. Sie wei nümme Gülle sode u Bschütti verschlängge. E Motor sött zuechen u Schlüüch, Heuwänder u Härdöpfelgrabmaschine, alls sött ygrichtet sy, daß me nume dernäbe zuehe bruuchti z’stoh u Tubak az’zündte. U het men ändtlig e Chnächt, so chan er nid schaffe. Git men ihm e Hauen i d’Hang, so haagglet er d’Fuhre nume chly obenab u macht es Gstampf, daß ’s ein übel gruuset. Git men ihm es Häröpfelchärschtli i d’Finger, so schloht er’sch mitts i d’Stude u charschtet die Schönschten a. Soll eine mäje, so haut er nid use u loht Streipfine stoh, daß me si mueß schämen u ergere, we ne frönde Möntsch dernäbe vorbygeit. Schickt men einen uf ene Leiteren uehe, so schryßt er ein d’Escht ahe, statt den Öpfle. Loht men eim es Fuehrwärch i d’Hang, so mueß me Chummer ha, er stell weiß Gott was a. Ab em i d’Hütte fahre, lääre sie ein d’Milch i d’Abwüer use. Chunnt nen es Roß i d’Finger, so meine sie, es müeß gritte sy, ke Schritt chönne sie näbenyhe laufe, u we’s scho numen es Füli wär! Hundertergattig chönnt i vernamse, wo ein i Grund u Bode ahe verleidet. I cha’s nid lyde, we ein d’Sach gschängt wird u cha nid angersch weder ufgumpe u füürtüüfle, we’s bim Schaffe lamaaschig geit. Das möü d’Lüt nümmen erlyde, machen ein äxtra alls zhingerfür oder laufen ein furt u verbrüelen ein, daß men i ke Schueh yhe meh guet ischt. Es ischt es Eländ! Reise cha me nüt dranne, u zueluege u ’s
      193 nid chönnen ändere, macht ein verruckt. Do säge sie de no, es gäb keni Unghüür u ischt allszsämen unghüürig um ein ume! Früeher isch mer alben im Traum so ggange; i ha welle springe u ke Fueß chönne verrüehre, ha welle brüele u ke Lut usebrunge, ha welle luegen u kes Aug chönnen uftue, ha mit der Fuuscht welle dryschloh u ke Finger chönne chrümme. Jetz geit’s mer am heiterhäle Tag eso u nid nume ungermitts einisch. Tag für Tag mueß i das erläbe. U niemmere han i, wo mer zgrächt hilft. Muetterseelenaleini stohn i do, wehre mi dergäge, angschte u wärche u ma i Gottsname niene gcho. U wirden i de füürig, daß es mi bolzgraduuf sprängt u daß i möcht us der Hut use fahre, verwungeret me si de u seit: Der Alt isch wider uwoodtlige, dä macht wider e düppelhürnige Gring! Das ischt es Läbe, niene ke Heiteri, niene ke Stärne, niene ke Ruehw u niene kes Verstoh! Gäng schryße, wie ne Hung a der Chötti u nie chönne loscho!»
«Worum syt-er de mit em Jungen eso i Hatz cho?»
«O herjeh, das ischt en alti Gschicht! Das gryft vil Johr zrugg.»
«Aber irged amen Ort u irged zu re Zyt mueß es doch agfange ha.»
«Das het es au, un i weiß guet wenn u wo. Afangs ischt er mer lieb gsi. I ha Freud gha, wo-n-er agstange ischt u ha däicht, das müeß e rächte
      194 Buur gäh. Aber du ischt er chrank worde, het afoh dehinger blybe u isch lang gäng es schwechligs Buebeli blibe. Weder destwäge ischt er mer glych lieb gsi u vil um mi umepföselet. De het mer gfalle, daß er gärn isch bi der War gsi. Scho als chlys Buebli het er gärn ghüetet, u het das rächt styf chönne. Mi het ne chönne bruuche, er ischt is mängisch fei e chly e Hülf gsi. U mit der Zyt het er schi zwäggloh u het gleitiget. I ha Freud gha an ihm u vil uf ihn baue. Er isch zur Chraft cho, u mi het ne chönne brichte. Wo-n-er us der Schuel cho isch, het er scho ne Sack Härdöpfel ufgnoh, es het ihm nid vil z’tüe ggäh. Aber du ischt öppis derzwüsche cho; dert het es der Afang gnoh. Ei Tag ischt is es jungs Hüngli zueheglüffe, u niemmer het’s agsproche. Mir hei’s bhalte, u vo denn a isch der Jung zhalbe minger nutz gsi. Nüt weder mit däm Hüngli het er schi versuumt. Es ischt ihm lieber gsi weder alli Arbit u weder mir allizsäme. Der Tüüfel het is das Hüngli zuehegreiset. We me der Jung niene gwüßt het, ischt er bi däm Hüngli gsi u het mit ihm galet. All Tag han i mi g’ergeret un ihm’s verwise. Aber statt daß es besseret hätt, isch es gsi wie aghetzt. I ha dem Narewärch nümme chönne zueluege u gmeint, das Hüngli müeß furt. De het ihm de d’Muetter gäng zbescht gredt. Hans wärd doch au öppen e Freud dörfe ha; i syg z’stränge mit ihm. Un är sälber het dröüt, we ’s Hüngli furt
      195 müeß, gang är au, i mög ihm nume ke Freud gönne. Das het mi i Ote gstoche. Jetz was gscheht? Ei Tag verschryst mer das Fotzelhüngli e schöne Sanghas. I ha’s mit eigeten Auge gseh. Du schießt mer ’s Füür i ’s Dach, i nime’s bi den Ohre u schloh’s ab. Un es isch mügli, daß i-n-ihm wohl unerchannt ggäh ha. Es isch de albe nümme sufer um mi ume, wen i abchume. ’s Hüngli het ggöüßet u gweielet, u du chunnt der Jung z’springe. ‹Loh ’s Hüngli lo goh!› brüelet er mi a, un i druuf: ‹Schwyg du, süsch schlohn i’s muusdräcktod. Du hesch mi jetz afe gnue g’ergeret mit.› Dernoh är zuehe u wott mer’sch us de Fingere schryße. I wott’s nid lo fahre, u du haut er mer e Chlapf mit der Hang do uf mi linggi Backe. Är mir, em Vater, wäge däm Dräckhüngli, mir, wo syr Läbelang für ihn gwärchet u denn scho wyßi Hoor treit het — e Chlapf wie eme Schnudernasebueb! Es het mi eso ubernoh, daß i ’s Hüngli ha lo fahre u näbenume müeße ha. I ha mängen unerchanntere Streich ubercho i mym Läbe; aber kene het mer so weh to. D’Backe het mer gsüüret und mi brönnt bis uf d’Seel yhe. U luegit, Herr Pfarer, sie het niemeh ganz ufghört sure. Mängischt e längi Zyt han i se nümme gspürt. Aber allimol, we mer öppis zsäme hei, der Jung un ig, brönnt sie wider wie im Afang, un es isch doch vil Johr sider. Dennzemol ischt öppis brochen i-m-mer, es wird nie wider ganz. Dä Streich isch d’schuld, daß mer
      196 enangere niemeh hei chönne verstoh u niemeh frank u frei zsäme hei chönne rede. ’s Hüngli het ihm meh ggulte weder der Vater. Der Vater isch nume der Alt, u däm darf men eis abstrecke, we’s ein gluschtet. Jetz isch ’s Hüngli lengschte verfulet; aber jetz het er e Frau, u die ischt ihm au wider lieber weder der Alt. Der Alt sött jetze stärbe, daß är der Hof chönnt erbe u mit mache, was er wett. Er wird ech wohl aggäh ha, dir sollit mer de zuespräche, daß i-n-ihm der Hof ubergäh soll. Isch nid so?»
I ha’s nid chönnen abstryte.
«Nu, guet. Do gseht-er, um was es geit. I bi nid bläsne u nie ke Held gsi im Schrybe; aber es soll niemmer meine, der Aff heig mi bisse, u der Esel heig mi trappet. U wen ihm der Jung ybildet, er verstieng ’s Bure zähemol besser weder ig, chönnt er schi au trumpiere. I ha mit weni agfange u vil erhuuset, er chönnt mit mer zfride sy. Aber alls tuet er mer vernüütige, i bruuhe nume ne Meinig z’ha, de isch schi i synen Auge dumm, sie ma sy, wie sie will. Un i ha doch vil erfahre u mer hinger d’Ohren uehe to, was i Wichtigs erläbt ha. U niemmer het mi für ne Tüsel agluegt, numen am eigete Fleisch u Bluet mueß i das i Chauf näh, u settigs müeiht ein u hocket ein uf der Bruscht, Tag u Nacht. Derfür sött me de so eim der Hof ums Halbe lo verschypbe u ne lo meischteriere, daß er de ersch rächt der Chopf
      197 chönnt ufha wie ne Hung im Rogge. Nei, Herr Pfarer, das wott mer ei Chehr no nid yhe.»
«Un i wett ech doch derzue rote. We der’s nid em Junge zlieb tue weit, so tüet’s doch euch sälber zlieb! Dir heit eue Teel gwärchet, heit lang gsorget u g’angschtet u gchummeret u heit’s wyt brunge. Jetz wett i mer Rueh gönne u der Rügge strecke, wett us de Tragbängere schlüüfe u die Lascht jüngeren Achsle uberloh. Zletscht sött der Möntsch doch au no angerhalbe guete Tag ha, u dir syt doch au nümmen e Hüürige. Worum weit-er ech de no ploge, we der meinit, dir heigit doch ke Dank dervo? Das wett i mer doch de au uberlege. Der Jung soll de zeige, was er cha! Vilicht stoßt er de d’Hörner au no ab.»
«Es ischt jo scho. Alterschthalb wär es Zyt, daß i abgäb; i bi jo bal sibezgi. Der Nochber a der Hasehaule isch sibe Johr jünger u scho zwöü Johr im Stöckli. Aber das loht si nid zsämezelle. Däm sy Junge schloht em Vater noh. Das git einischt e Prezysige wie der Alt. Er het ’s gliche Bluet i den Adere u die gliche Gidanken im Hirni, u drum lost er uf e Vater u macht nüt, wo dä nid gärn gseht. Wen i ’s so ygrichtet hätt, i wett scho morn go lo schrybe. Aber myne, oder besser gseit, dä wo sött myne sy u nüt vo mir het, miech mer alls z’Gunteräri, was er chönnt.»
«Vilicht het doch der Jung meh von ech, weder
      198 daß der glaubit. Emel afe Fähler heit-er beedsame die glyche. Em Suhn isch der Hof u ’s Bifähle lieber weder der Vater, u em Vater isch der Hof u ’s Bifähle lieber weder der Suhn. U hert Chöpf heit-er beedsame, u kene wott nohgäh u ungerdüre u drum syt-er beedsame übel ploget u ligit beedsämen i de Neßlen u Dörne. U we der weit druus usecho, mueß einen em angeren eggägecho u der Fride sueche, vo sälber chunnt er nid.»
«Dir sägit do vo Fählere: I weiß scho, daß mängs a-m-mer isch, wo nid sött sy. Aber gwärchet han i, niemmere um d’Sach brunge u niemmere hungerig vom Tisch gloh. I meine, das dörft men au aluege.»
«Das tuet men aber au! Emel eui Schwigertochter gseht’s y u gönnt ech nüt Bös’s. Was heit-er de wider seie? Es macht ein der Aschyn, mi sött mit ere chönne gattige!»
«Ach waß! Sie isch dem Junge d’Frau u mueß’s mit ihm ha. U am Wäg sy wirde re wohl au! Dernäbe chönnt sie mer am Änd rächt sy, sie isch no nid die Mingschti, we sie scho üser Muetter nid nohe ma. U was der Hof anbitrifft, jo, dä isch mer wichtig, a däm hangen i, wie sött i au nid? Ke Schueh breit ischt uf em Heimet, wo-n-i nid mit mym Schweiß gnetzt ha, ke Scholle, wo-n-i nid ha unger em Wärchholz gha. U plötzlig soll me kes Rächt meh ha druffe, soll nüt meh dörfe säge, soll
      199 alls lo fahre u luege, wie-n-en angere niderschryßt, was me baue het, wie-n-er die schöne Tannen ummacht u verchauft, wo me gäng gspart het. Settigs wärchet mit ein, das wott öppis heiße! Bsungerbar, we me däm alls soll unger d’Chloope loh, wo ein het d’Hang i’s Gsicht gchleibbet u d’Backe mache z’brönne.»
«Für das söll er ech no einischt Abbitt leischte. Das will ihm säge. U de meinen i jo nid, dir söllit der Löffel ganz us de Fingere loh, bhaltit der Stil i der Hang! Es loht si alls yrichte, daß der einewäg no öppis Meischter blibit, we der ihm der Hof scho tätit verchaufe. Dir chönntit ne bim Schryben abinge, daß er nid chönnt druflos fäliere un ech alls zleid wärche, wen er scho wett. U we dir ihm de nümme verheit, verstellt är de vilicht au minger gägen euch. U nachhär hättit dir’s doch so vil schöner, chönntit Rentier sy un us de Zeise läbe.»
«Jo u z’tod Längizyti ha derby. Was frogen i dem Gäld noh, wen i süsch nüt meh soll ha? He jo, i chönnt de em Junge go hälfe wärche, was mer guet tät, wärdit-er säge. Das chönnt i fryli. Aber i weiß, wie’s chäm. Glaubit dir, er möcht si de uberha, mer z’zeige, daß är jetz z’bifähle heig u glaubit-er, i möcht de das erlyde?»
«Aber einisch müeßt-er doch dervo u chöüt nümmen a der Wält u a euem Hof hange. U vorhär söttit-er Fride mache, es chönnt ech süsch no uf em Todbett
      200 ploge. I wott ech ke Predig ha, aber däichit au e chly a das, wo nohechunnt, meh will i nid säge.»
«Scho rächt, es isch guet, hört’s einischt uuf. U meinit nid, i heig nie dra gsinnet. Der Tod sy mer alli schuldig; aber denn hei mer d’Auge zue u müeße nümme luege, wie verchehrt es geit uf der Wält obe. — Item, i will mer’sch jo uberlege. Antwort chan ech keni gäh, z’ersch mueß i druber schlofe u no mängisch. Aber jetz wei mer go nes Gaffee näh, i ha d’Frau scho langisch ghören i de Pfanne räble, sie wird wohl eis zwäg ha.»
I ha abgwehrt, i heig nüt nötig; aber es het nüt abtreit, i ha müeße hinger em Tisch Platzg näh. D’Frau het Gaffee u Eiertätsch uftreit u de guete. Der Vater het mer useggäh, e gwaltige Bitz u het mer Milch nohegschüttet, i soll der Gaffee nid so schwarze treiche, Milch syg vür u gnue im Huus. Die jungi Frau ischt au zum Tisch cho u het zue-n-is gluegt. «Söll der no yschäiche, Drätti? Nät-er nid no e Tasse, Herr Pfarer?» Mi hätt chönne meine, es wär alls im Glöüs.
Nume der Jung het si nüt zeigt. Er syg scho im Stall, es fähl ere Chue nöüis. I ha aber agnoh, es syg numen es Vürwort u bi au zue-n-ihm use. «Du muesch mer jetz au no dür d’Chnüttlete», han i däicht. Dernoh han ihm alls dargleit, was i mit em Vater verhandlet heig u bi hinger ihn, er müeß si au chly besser noheloh u em Vater meh lose
      201 u zlieb läbe, es syg jo nume sy Nutze. U er soll ihm i Zuekunft au Drätti säge, wie das bi anger Lüte der Bruuch syg, der Vater heig das wohl verdienet, er heig lang für ihn gwärchet un ihm vil erhuuset. Süsch mein der Vater, er syg nen am Wäg u sött stärbe. U zletscht froge ne no:
«Heit-er em Vater au einischt Abbitt to, wäge dennzemol, wo der ne gchläpft heit?»
«Was gchläpft, dä han i nie gchläpft!»
«Oder bsinnet ech emel nümme dra! Wüßt-er nümme, sälbmol wäg em Hüngli!»
«Chunnt er jetz no mit däm? E herjeh, das ischt jo bal füfzähe Johr, i bi jo no erscht us der Schuel gsi. Wott er jetz dervo no ne großi Sach mache?»
«Es isch fryli en alte Bräschte; aber die süchere mängisch lenger u sy gfährliger, weder daß me meint. Das isch wie Chräbs, es frißt alli Johr töüfer.»
«Jä luegit, dir chennit ne nid, er mueß jetz emel au öppis z’Wort ha.»
«So machit, daß er das nümme cha z’Wort ha. Sägit ihm, das syg ech leid u dir wellit ihm i Zuekunft Vater säge u ne für e Vater ha. D’Backe brönnt ne halt no gäng, die sött no einischt abglöscht wärde. Süsch brönnt sie ne no so lang er läbt, we der ech nid no einisch tüet ungerzieh.»
«Wäge däm Chläpfli, das sy bloß Fisimadänte. Destwäge wurd er prezis glych wunderlige. Er het
      202 mir au mänge ggäh, i ha’s nid verdienet gha. Er hätt das Tier au nit so bruuhe z’traktiere.»
«Syg das, wie’s well, dir hättit nie d’Hang söllen ufha gägen ihn, das isch wider alli Natur, u der Vater gspürt’s wohl. Das isch nid e chlyni Sach, wie dir meinit, un es stieng ech wohl a, au es Gleich z’tue. Der Vater seit jo nid, das syg der enzig Grund zu euem Stryt, er seit nume, dert heig es der Afang gnoh. U we der das Chrut Ufride weit usrotte, müeßt-er der Würze nohgrabe, bis z’ungerisch.»
Der Jung het d’Achsle glüpft, wahrschynlig ischt ihm my Ansicht chindtlig vorcho. I han ihm no dis u das vorgstellt, aber nid ’s Gfüehl gha, daß es vil fruchti. Dernoh bin i go Bhüetechgott säge u wider dür d’Tüelen ab.
Es Zytli dernoh han i vernoh, es gang doch chly besser zsämen i der Tüele, u im Winter druuf ischt em Junge sy Wunsch erfüllt worde, er het ’s Heimet ubercho, uf erschte Merzen ischt ihm Nutzen u Schaden aggange. Der Vater het ’s Hüsli lo zwägmache u si derthi zruggzoge. I ha mer vorgnoh, i well ne de rächt flyßig go bsueche. Aber sälbe Früehlig isch es spät use ggange, i bi uf eme Zybi etschlipft u ha mer ’s Gangwärch verderbt, daß i längi Zyt Wäg u Stäg nümme ha chönne bruuhe.
      203 Ersch wyt im Summer usse bin i derzue cho, mys Vorhaben usz’füehre.
Z’ersch bin i zum Vater cho. Er ischt us em Wald cho z’trappe, u mir sy a’s Wägbord ghocket unger ne schattige Baum. I ha ne gfrogt, wie’s gang.
«Jä stolz Händel han i jetz. Jetz bin i Rentier u cha go ge spaziere. Z’wärche bruuhen i ke Stumpe meh. Öppe no d’Schueh tuen i sälber alege u d’Strümpf sälber binge u d’Chappen uber d’Ohren abzieh u ’s Gilet ytue. Dernoh isch mys Tagwärch verrichtet. Dernoh chan i go ge spaziere, u we mer e Flöügen uf der Nase abstellt, ha se derwyl z’wehre. Das ischt öppis Schöns für nen alte Buur, chönne z’spaziere, we anger Lüt dranne sy u müeße schwitze! Albe het mi düecht, i chönnt nen e Scheiche verstüpfe, dene Schlingle, wo näben ein düre sy cho spaziererle, we men all Häng voll z’tüe het gha u bis i alli Nacht yhe het müeßen angschte. Jetz bin i vürnähm worde u cha ne sälber vor de Nasen umeflanggiere u derzue chratze, we’s mi amen Ort byßt. We ne Rägetropf fallt, chan i a Schärme, u we mi d’Sunne sticht, a Schatte. Am Morge chan i im Bett lige bis Löcher im Lylache sy u am Oben ungere, we no d’Sunnen am Himmel steit. Jä, jetz han i’s guet u cha fulänze, wen i’s numen au chly besser glehrt hätt, das Fulänze!»
Derzue het er glächlet, aber uf enen Art glächlet, daß es mer’s Härz zsämezoge het. I bi ganz verdatterete
      204 gsi u ha nid gwüßt was säge, uf dä Hohn. Ändtlig han i en Alauf gnoh. «Eh, a ’s Guetha chöü si d’Lüt süscht öppe no gwane, besser weder a ’s Bösha. U dir bruuchit emel nümme z’sorge!»
«Jä nei, z’sorge han i nüt meh. Es uberchunnt mer ke Chueh meh die stilli Fülli, kes Roß Buuchweh u ke Sau ’s Fläckfieber oder d’Brüüni. Gäb d’War öppis gälti, gäb ’s Gras wachs, gäb ’s Chorn groti u d’Härdöpfel schön stangi, settigs cha mer alls glych sy, so glych wie emen Igel. Es verhaglet mer kes Gwächs meh, verbrönnt mer kes Huus, verlauelet mer kes Bord, verwässeret mer ke Wäg meh u verrägnet mer nid es Fueder Heu, destwäge chönnt i rüejig schlofe — wen i süsch chönnt.» U derzue gäng das lyse, höhnische Lächle.
«U wie buret jetz der Jung?»
«Jä, guet buret er, das lauft wie am Schnüerli! Dä zeigt jetz, wie me’s mache mueß, u wie’s der Alt hätt söllen achehre, der Alt, dä dumm Kärli, wo si vergäbe ploget het syr Läbelang. Dä verma’s jetze, Chnächte u Jungfraue z’ha, z’zyletewys hocke sie ums Huus ume am Oben am sibni. Dä verma fröndi Meschti zuehez’chaufe — we me halt der Hof so wohlfel ubercho het! U jetz schießt ’s Gras uehe, mi man ihm nid nohgluege, u vom Flachs u Rogge mueß men allwäg no i d’Zytig tue, wie läng daß er wärd. We me halt der Rank chennt u ’s ein nüt macht, we d’Chnächte scho desumestöh u d’Zähng
      205 tröchne! Mi mueß äbe nid so dumm sy, nid so dumm sy u si go ergere u ploge, mi chunnt ringer dür d’Wält, vil ringer!»
I ha no mängergattig an ihn brunge; aber i ha ne nid us sym spöttische Ton usebrocht. Es isch mer wind u weh gsi, wo-n-i von ihm furt bi; i ha gspürt, daß er en ungfellige Tropf isch, wo ke Möntsch cha tröschte u druber ewägg bringe.
Die jungi Frau het mer ’s Glyche gseit: «Wie soll men ihm hälfe? Gohn ihm go betten u wüsche, so heißt es: ‹Du hesch mer nüt d’Nasen i myner Sache z’stecke; i wott für mi sy.› Geit me ne Zytlang nid u loht ne mache, so tönt’s umen angersch: ‹Mi well nen im Dräck inn lo ersticke.› Anerbieten ihm öppis Bsungerigs, so seit er: ‹Schläckit dir numen euer Guetsache sälber, i ha ’s Brösele myr Läbtig uf em Strich gha; es reuti-n-ech doch de hingernohe.› Eismol chlagt er, mi löüh ihm d’Chleider verhudle, er heig nid emol öpper, für ihm e Chnopf az’näje, ’s angermol, mi well ihm d’Finger i allem inne ha u ne nüt weder regänte. Däwäg erleidet’s ein, mi chan ihm’s doch nie preiche. Er duuret mi gwünd glych, er luegt mängisch dry, wie die sibe tüüre Johr, er ischt en Armen Arme.»
Mit däm Bscheid han i müeße goh. Im Chehr nide uf em Acher han i au paar Wort mit em junge Buur gredt, der Vater chönn si glaub nid am beschte dryschicke.
206 «Nid grad, nei,» het der Jung gseit, «u tuet ihm, so wahr i do stoh, niemmer nüt zleid, i hätt au gar ke Grund meh. Der Hof han i im Prys ubercho un jetz chan i fahre, wie-n-ig will. Aber sider sy d’Heimet im Prys uehe, un jetz meint er, er heig mer z’wohlfel verchauft. U de plaget ne eh weder nid, daß mer ohne ihn so guet vom Fläck chöme u ganz ordlig möge gwatte. I han ihm’s jo gäng gseit, är gryf’s lätz a u mi chönn mit de Lüte nid däwäg umgoh; aber er het mer nid glost, der Chopf het ihm’s nid zueggäh. U wie wett ein öppis grote, we me nüt wogt u gäng im alte Plamp wyterfahrt! Jetz, wo-n-er mueß gseh, wie-n-es mer Sache git u wie-n-i mit de Dienschtlüten uschume, wil mer nümme so schindten u raggere, ischt ihm das e Dorn im Aug. Wen es mer schlächt gieng, daß er chönnt triumphieren u säge: ‹Gsehscht jetz ändtlig, daß i ha rächt gha?› i glaube wäger, es gfiel ihm besser. Dertdüre chan ihm nid hälfe, worum ischt er eso. Dernäbe wei mer ihm tue, was is mügli ischt. Aber es isch bös aggäh; luegit, jetz het er derwyl, alli Plöterli ufz’blose, bis sie groß sy u verspringe, drum ischt er nid z’doktere, er fingt gäng wider es Loch, wo-n-er cha schwarz aluege, oder e Stei, wo-n-er schi dranne cha stüpfe.»
Dermit het er wider afoh schaffe, un i ha müeße goh, we’s mer scho nid isch rächt gsi, daß i nüt ha usgrichtet gha. Dä alt Ma het mi ufrichtig erbarmet,
      207 un i ha no mängischt an ihn däicht. Aber wie-n-es geit, we me ne großi Gmeind u vil z’bsorge het; nohtinoh ha ne meh oder minger us den Auge verlore u vergässe, un es isch Herbscht worde, i bi niemeh bi-n-ihm gsi.
Du chlopfet’s einischt ame trüebe Vormittag wider a myr Tür, u wo-n-i uftue, steit d’Tüelebüüri vor mer. Sie isch schwarz agleit gsi u het e verpläärete Chopf gha. «I wett der Herr Pfarer froge, gäb er de wett cho bäte. Der Vater isch gstorbe. Hütt am Morge hei mer ne funge. Er isch i der Stuben uß gläge i re Glungge Bluet inne. I der rächte Hang het er sys Rasiermässer gha. Die linggi Backen isch voll Bluet gsi u am Hals e schröckligi Wunge. Er ischt allwäg die letschti Zyt düre schier e chly verhürschete gsi. Er het emel gäng gchlagt, wie ne die linggi Backe brönn, u doch het me nüt gseh, daß ihm öppis dranne fähl. Es ischt is schuderhaft zwider; d’Lüt wärde jetz de säge, mir heigi ne verliederliget u schlächt zue-n-ihm gluegt. Aber was hei mer welle? Wär cha eme Möntsch hälfe, wo nüt vo ein wott anäh?»
Das isch ’s Änd gsi. Drei Tag speter hei mer ne vergrabt. Der Täxt, wo-n-i mer ha usegläse, het gheiße: «Wir sind allzumal Sünder und mangeln des Ruhmes, den wir vor Gott haben sollten.»



 Zijelis Not
Im Bärgliwald obe hei d’Amsle gliedet. Sie hei ere Rägeschütti nohpfiffe, wo ihre graue Mantel het i Luzärner uberezoge. Sie hei d’Obesunnen agjublet, wo am Jura nide zwüsche rot- u gälb-gstrichete Wulchechüssine düreggüggelet het. Es ischt aber au nid zum Verwungere gsi, we scho alli Vogelhärzli vor Freud ufggümperlet sy. Silberig Tröpf hei a de Chriseschtline gschimmeret, ganz Strange guldig Fäde sy dür alli Lückeli gschloffe, u am Wägbord u a de Stämme hei farbigi Füürli brunne, ’s isch gsi, wie Liebfrauehoor u Cherzeschyn am Wiehnechtsbaum. Derzue e glütereti Luft, daß alli Gresli u Chrütli ringer gschnüppelet hei u allem Läbige wider jung u früsch isch zmuet worde.
Drum het au dä halblynig Burebürschtel, wo ärschtig dür e Wald ab gschuehnet isch, nid angersch chönne weder e Bolzgraduse-Juz lo fahre, daß es a der änere Talsyte widerschlage het. Unger em Wald ischt er en Augeblick stillgstange. Es ischt afangs Heuet gsi u het ne wunger gnoh, wär afe gmäiht heig. Im Tal niden u a der Sunnsyten isch scho hie u do es Blätzli gläärt gsi, d’Schattsytler hingäge hei no nüt dryghäue gha.
212 Dä Bürschtel het das mit eim Blick ufgnoh, u dernoh ischt er uber e Chnubel uus dür d’Holen ab gäg em Möösli zue.
Wo-n-er dert näb em Hüsli düre will, geit grad d’Chuchitüren uuf. Es jungs Meitschi chunnt use u wott e Chachle voll Milch i Chäller träge. Drum mueß es Sorg ha u luege, wo-n-es trappi, en alti Chiselbsetzi isch ke Parggettbode. Aber wo-n-es Schritte ghört, dräiht’s ihm ’s Chöpfli gäg em Wäg ume, u d’Milch cha ihrer Fugen ustrybe, unghinderet.
«Lue lue, du pletschisch, du pletschisch», rüeft der Bürschtel u mueß lache. Aber im glichen Augeblick stoglet er schi amene Schwierli u wär es gnots uberfloge.
«U du trappisch druuf, du trappisch druuf!» git äs umen u triumphiert: «Gäll, do hesch fürsch Uslache!»
«I gluube, mir hiigi enangere nid vil vürz’ha,» seit är mit guetmüetigem Lächlen u blybt stoh, «so giit’s iin halt, we me si vergalaffet.»
«Jä, mein de nid öppe, i heig wäge dir verschüttet», wehrt äs si. «Uf der ghogerige Bsetzi isch das ke Kunscht, we me scho derzue luegt.»
«Emel i chönnt mi da nid uflah. Wen es mi grieschteret hätt, wär es eh weder nid wäge dir gsi. Gueten Abe, Zijeli!»
«Gueten Obe wohl... i müeßt mi bal bsinne...»
213 «Eh, Fankhuser Hanse, wo färn uf em Grat isch Mälcher gsi, wirsch wohl no chenne. Mir sy doch no iinisch da uf em Chnubel obe z’Abesitz gsi u hii zsäme gsungen u tanzet. Es isch doch so ärdeluschtig ggange, wiisch nümme? Emel i vergisse dä Abe nid u wen i hundertjährig wurd!»
«I ha drum gmeint, du sygisch wider deheim bi dyne Lüten i de Trueberbärgen inne...»
«Für nes Rächt wohl. Aber wo-n-i us em Platzg bi, isch mer der Miischter uf d’Seel gchnöüet, i müeß ihm cho hälfe heue. U wil Drätti ume besser uf de Biinen isch, han i emel chönnen ertrünne.»
«Jä äbe... es isch mer jetz no... du hesch hei müeße, wil der Elter isch fälber gsi.» Zijeli het d’Chachlen abgstellt u i allem Brichte der Bäsen ergriffe u die chlynne Milchglünggli verwüscht. U meh für öppis z’säge weder us Gwunger, frogt es: «Was het er nöüe gha?» u blybt näb em Chällerläubli stoh. E Sunnestrahl het ihm sys früsche, nätte Gsichtli gstrychlet u die bruune Hoorfländerli gmacht z’glänze.
«Glidersucht, daß er nümme het chönnen uf de Füeße stah. U vo myne Gschwischtertine isch no kes der Arbit mächtig, daß es ne dürewägg chönnt ersetze. Üsersch Hiimet ischt au näbenobe u stotzig, es mueß fascht alls tritt sy. Süsch wär es ehnder ohni mi ggange, i hätt de säufter dörfe ga verdiene für mi sälber.»
214 Wil dä Bürschtel so brichtet het, sy syner Augen a Zijelin ghanget, wie wen er no nie öppis Schönersch gseh hätt. Zijelin hätt das vermuetlig nid hert gschiniert, wen es chly besser wär agleit gsi. Aber es isch grad vom Fäge cho u het nüt anne gha weder Holzschueh, Glosch u Hemmli. Drum het es unvermerkt uf d’Chachle greckt u si mit hinger d’Läublilähnen ahedrückt, daß nume no ’s Chöpfli druberuus ggüggelet het.
«Mir hei’s z’eim Teel glych. I gieng au gärn go verdiene, wen i chönnt. Aber de hätt Drätti gar niemmere meh, wo-n-ihm hulf u zue-n-ihm luegti.»
«Äbe, dir ischt ja d’Muetter gstorbe u der Brueder au vo dehiime furt, wil er Chäser isch. Da wird es dir o dy Tiil zieh bim Wärche u wirscht au nid a all Tanzsunndige chönne. Aber iinisch wett i de no gärn es Walzerli mit der fahre, wen es si tue ließ. I ha nie mit eme Miitschi ringer tanzet u so Früüd gha, wie dennzemal.»
«Das wird der hert Ärscht sy...!»
«Ja-nis Gott isch mer Ärscht. Aber jetz mueß i gah, süscht isch de d’Schmidte zue, un i uberchume die neu Sägesse nümme, wo-n-i für e Buur soll ga riihe. Wen is ’s Wätter erluubt, wii mer de am Mändig zgrächtem dryhaue... So schlaf de wohl, u tue ging, wie-n-i sött... l»
«Guet Nacht wohl... u gib emel de acht uf d’Schwierli...!»
215 Dermit isch das Gsprächli fertig gsi u Zijeli dür d’Stägen ab. Aber dür e Laubenusschnitt het es no nes Chehrli ggüggelet, wie gsatzlig dä fescht, urchig Trueber-Heuer i syne schwäre Schuehne dür e Wäg ab staabi. Eigetlig hätt’s ihm scho no nes Rüngeli möge lose, er het im Blick u i der Stimm öppis uberuus Treuhärzigs u Guetmüetigs gha, u sys Truebere het Zijelin luschtig düecht. Aber we me no nes einezwänzgjährigs schüüchs Blüetli ischt u die wyße Tüübeli bloß hinger eme ryschtige Hemmlistock verwahret het, loht me si nid gärn lang vomene junge Bürschtel visidiere, we me scho merkt, daß men ihm gfallt.
Wäg em Gfalle het si Zijeli sicher nid trumpiert. Der Fankhuser het allbott umegluegt, u im Chehr unge het er schi umgchehrt u nes luschtigs Jödeli uehegschickt, er het nid angersch chönne. Wie nes früschufggangnigs Röseli isch das Meitschi vori vor ihm gstange mit sym bruune Gsichtli, syne glänzigen Äugline u sym appetitlige Müntschichrättli unger em fyne Näsi. Das nätte Bildli isch Hanse der ganz Wäg vor der Seel düre pfyfölterlet u het ihm d’Strecki churz gmacht. Ersch, wo d’Schmidte scho isch bschlosse gsi u der Schmid zum Samschtizobeschöppli usgrückt, het er en Ahnig ubercho, wie spät es syg. D’Schmidi het ihm d’Sägesse nid chönne gäh, u so ischt ihm nüt uberblibe, weder der Schmid go z’sueche.
216 Im Wirtshaus sy paar elter Mannen u jünger Burschte ghocket u hei Churzwyl tribe. Hans het au es Glas Wy bstellt u glost, was brichtet wärd. Der eint het dis gwüßt, der anger das, mängs luschtigs Müschterli ischt ufs Tabet cho. Der Schmid het gäng gseit: «I chume, i chume im Augeblick!» Aber de het sy Nochber wider e früschi Lumperei agfange zum Beschte gäh, u de isch der Schmid ume gchläbt wie Männedorfpflaschter. Dä Nochber hei sie Möösler titeliert, Hans het ne nid näher gchennt, aber gwüßt, daß es Zijelis Vater isch. Brichte het er fryli scho mängergattig ghört gha von ihm. Mi het em alte Möösler nohgredt, er syg e Fidikus u heig e Schärnieren oder zwo meh im Chopf obe weder vil anger Lüt; aber es chönn de glägetlich au öppe vorcho, daß er im Wirtshuus ebhangi u de vor d’Gschydi use chömm. Item, sälb Oben ischt er bsungerbar guet im Strumpf gsi u ufgleit zum Höckele. Er het Müschterli lo trole, eis lüschtiger weder ’sch angere. Vo der lidige Zyt het er erzellt, Nachtbuebegschichtli, wie sie albe gräschligi Fägere sygi gsi u wie sie einischt e Vater heigi chönne verbängle, wo nie kene heig welle zu sym Töchterli loh. Am Änd isch dä ubertüslet Vater im Hemmli vor sym Hüsli usse gstange u het dene Chnüüße, wo bim Töchterli inne gsi sy, müeße der Gottswillen ahah, sie solli nen au wider yheloh. U die ganzi Wirtshuushöckete het das bodeluschtig funge u
      217 Schelmefreud gha dranne. U wie-n-es de albe chunnt: We einen afen es Tröpfeli Wasser im Ohr het, stygt ihm der Byfall gäj i Tuller. Emel em Möösler isch es so ggange. Er ischt i Chut cho, nid gschwing eso, u het afoh Hudelliedli singe:
 Albe, wo-n-i z’Chilt bi ggange, Han i de Meitschine d’Flöhli gfange... Jetze, wo-n-i nümme goh, Chöü sie se mira sälber foh...!
Glachet hei sie, grühelet u mit de Füüschten uf em Tisch trummet, u der Heuer het no nes Chehrli müeße warte, gäb ihm der Schmid isch cho die früsch agmachti Sägessen useläse.
Hanse het’s au glächeret, wo der alt Möösler sys Gschichtli uszaggelet u verchramänslet het. Es het ihm inwändig afoh musizieren u tanze, wie ’s Wasser chrällelet u ufgümperlet, we drunger gfüüret wird. Die Wys, wo-n-ihm ufgstigen isch, het uf die Note gstimmt: Guet ggäh, Mööslivater, höckele nume rächt lang, pack ne Müschterli uus, ganz Spitzhutte voll. I weiß jetz au eis u de no ’s luschtigischte vo allne... eis, wo de nid nume zsämebrattiget ischt, eis, wo lybhaftig wohr wärde mueß, gäb angerhalbi Stung umen isch. Die Wys ischt ihm dür alli Glider grünelet u wie nes glückhaftigs Lachen uber alli Närve gchribelet. Der Mööslivater het ihm es Latärndli azündtet, das het i allne Rägsbogefarbe gstrahlet u Hanse der
      218 Heiwäg erlüüchtet, daß er grückt het u ggangen isch wie uf Redline. Nid zum Verwungere: Mitts im Strahlechranz inne het ihm es bruuns Chöpfli mit läbigen Äugline u emen Ärdbeeri-Müntschichrättli gwunke, es syg muetterseelenaleini deheime...
 * * *
Zmornderisch, wo ’s us der Predig glüte het, isch der alt Möösler vor em Huus uf em Stuehl ghocket u het mit Wedeledroht es gspaltnigs Steifaß bunge. Du chunnt der Grotbuur, e große, mächtige Ma, uber e Chnubel u dür Holen ab, mit Schritte, daß ihm d’Chuttefäcke gradhingere gstange sy. Scho vo wytems het er hitzig afoh bälle mit syr lute, rauzige Gälle.
«Isch dys Meitli umewäg?»
«Es wird am Zimischoche sy», seit der Möösler u weiß nid, was hungs das gäh söll.
«So soll es usecho, aber wie ne Schwick!»
«Was wottisch mit ihm? Het’s der öppis widerdienet?»
«Wirsch es de scho vernäh! Das ischt afen e Saulumpewält hüürmehi! Kem Hagel cha me traue u wen er no so nen ufrichtige Gring miech! Aber der Sach will i uber e Stäcken y cho. Wo isch es, es mueß Uskunft gäh!»
«Es wird wider öpper es Gstürm agreiset ha...»
219 «Nüt vo settigem Glump, vil verflüechter! Gäld isch mer gstohle worde. Letschti Nacht. Us em Spycher. Meh weder zwöühundert Franke. U ne halbi Späcksyte derzue. Nächti isch, no gsi.»
«Öppis Tüüfels! U wüssit-er nüt, wär, eh...»
«O das cha doch niemmer gnoh ha weder der Fankhuser-Hausi, üse Heuer us em Trueb use! Süsch het niemmer gwüßt, daß mir Gäld yggangen ischt u daß i’s im Spycher äne versteckt ha. U Frönde hält kene zuehe chönne, üse Hung hätt ne z’Hudels u z’Fätze verschrisse. Dä Morgen isch’ uscho. Der Landjeger het ne scho packt u isch mit ihm i d’Chefi.»
«Jä aber, was sölli de mir z’tüe ha dermit?»
«He, das wirsch gly vernäh! Er laugnet drum, laugnet wie ne Häicher, laugnet rundemänt alls ab. U doch ischt er ganz verschmeiete gsi, wo ne der Landjeger gfrogt het, worum daß sys Bett nüt vertrolet syg. He, z’Chilt syg er gsi, het er is wellen agäh, aber um ke Prys welle säge, bi wäm. Ersch, wo ne der Landjeger ghandschällelet u mit ihm vom Huus ewägg welle het, ischt ihm du d’Löti ufggange: Er syg bi dym Meitli gsi.»
«So, dä Erzlugihung! Das wär mer afe ’s Neuschte, daß Zijeli Chilter hätt. Das sött mer z’Hergotts sy, der Sach wett i Ote mache! Nenei, wen i i der Wohnstube schlofe u äs i dere näbezuehe, weiß i däich, was lauft!»
220 «Das han i grächnet; aber für sicher z’sy, han i erachtet, syg es am beschte, i chömm grad vor die rächti Schmidte.»
«Jä, i wott nid meh säge, weder daß i weiß! Was mit em Fankhuser isch, muesch du sälber wüsse, i chenne ne zweni. Aber daß er letschti Nacht nid hie gsi isch, do chaisch Gift druuf näh. Uberhauts soll ’s Meitli sälber cho rede, wirsch es de scho vernäh. Zijeli... Zijeli...!»
Er hätt nid so lut bruuche z’huube, der Mööslivater, Zijeli isch nume hinger der halboffete Chuchitür gstange u het alli Wörteli müeße ghöre. U wen er gseh hätt, wie-n-es erchlüpft u zsämegfahren ischt, er hätt de vermuetlig minger chäch bhertet u pochet. Zijeli het d’Fäcke lo hange, wie nes Huehn, wo der Habch ertschuppet het u isch verschmeiets gsi, es hätt nid verschmeieter chönne sy, we der Landjeger scho ihns sälber hätt welle cho päckle. Wie bannet u bchallet isch es am Wäschbauch gstange, weiß Gott, was ihm alls dür e Chopf gwimmslet u dürsch Bluet gwallet ischt. Ersch, wo-n-ihm der Vater zum zwöütemol grüeft het, isch es verstrupfts unger d’Chuchitür vüre cho.
«Er wott di do öppis froge», seit der Möösler u gwahret, daß es e füürzündtrote Chopf het.
«Jo, eh... gäb d’letschti Nacht heigischt e Chilter gha?» fallt der Groter mit der Türen i ’s Huus.
«Jä... bin i dir do Uskunft schuldig?»
221 «Jo bischt. I froge nid zgspassem. Der Trueber Heuer het mer letschti Nacht Gäld gstohle. Jetz wott er schi usehaue, er syg bi dir ubernacht gsi.»
«Emel afe dä het der’sch nid gnoh u isch nüt gmacht vo der, ne sövel liederlig goh z’verdächtige...»
«Nüt verrangget, blyb jetz bir Stange u red für di, ’s angere geit üs nüt a», fahrt der Möösler derzwüsche, u unger sym scharpfe Blick isch Zijeli wider ganz schmals u chlyns worde. «U für was uberchunnsch du es Gringli wie ne bräglete Chräbs u steisch do, wie we’s der i ’s Chrut ghaglet hätt? Isch’ de am Änd öppe no wohr...?»
«... Jo, es isch wohr. Er isch do gsi. Lieber will i’s säge, weder daß er uschuldig i d’Chefi chunnt...!»
«So, du donnersch Lumpemeitli, machsch du mer settig Streiche hinger em Rügge dür!»
«I ha süsch no nie einen ubernacht gha, so wahr, daß i do stoh!»
«Das wird der öpper glaube, dumme Stock du! Jetz chunnsch de uf d’Trumme! Die wärden e Galgefreud ha, we d’muesch go Züge rede!»
«Das wirden i de wohl no d’Weli ha, dir weit mer nume der Bölima mache!»
«Chaisch der ybilde», poletet der Groter. «Züge rede muesch mer u drei Finger ufha. Du merksch de, gäb’s Ärscht isch. Die Sach mueß usgfägt sy, bis dert un änenume, zwöühundert Franke sy nid
      222 Härdöpfelschindti. Mira hättisch di nüt mit eme settigen agloh!»
«Mit eme settige... I ha nie öppis Schlächts von ihm ghört. U isch de nüt Schlächts ggange, daß i nid derzue stoh dörft. U we’s söll a ne Notchnopf cho, will i de no lieber go Züge rede, weder mer myr Läbelang es Gwüsse mache, i heig en Uschuldige ghulfen i Dräck stoße.»
«Wie uschuldig daß er isch, chaisch de erfahre! Wen er scho znacht isch hie gsi, änderet das weni a der Sach; es het am Morgen au no öppis mögen ergäh. Du wirsch ne wohl nid ha amen Ärfeli gha, bis ’s isch heiterhäle Tag gsi!»
«Wenn ischt er furt? Antwort!» gryft der Vater ergerlig y. «U dernoh mach, daß näbenume chunnscht, u gang di go schäme!»
«Wie wett i das gnau chönne säge? I weiß nume, daß es het drü gschlage gha, u daß er het gseit, wen er pressier, mög er no grad zum Grase gcho.»
«Jo, oder zu re Spycher-Usschnausete! Affäng, es wird enangere scho errecke, ’s Mässer u d’Geiß; vor Gricht mache sie-n-ihm de Tschüeppen ahen ohni Borge. Dert isch es de uus mit der Liebi! Guet, daß mer ne hei, ’s Gäld wird de ändtlige wohl au zum Vorschyn cho.»
«Heit-er ihm nüt erläse?» frogt der Möösler.
«Chaisch rächne,» seit der Groter, «aber mir syn ihm no nid druberyhecho, wo-n-er’sch versteckt het.»
223 Wyter het Zijeli nümme glost, mi het ihm nid zwuri bruuhe z’säge, es darf goh. Nomene Rüngeli isch der Groter au wider dür d’Holen uuf u der Vater i d’Stube cho. Er ischt unerchannt buechige gsi u ’s Wätter ersch zgrächtem losbroche. Alli Schang het er Zijelin gseit u ’s chlynschte Dingeli welle wüsse, wie das här- u zueggange syg. Es het bychtet, aber si afoh wehre:
«Wärischt ehnder us em Wirtshuus heicho, de wär alls nid gscheh. I ha uf di gwartet, meh weder bis am Zächni. Dernoh bin i go bschließen u i ’s Bett. Wie lang i gschlofe ha, chan i nid säge. Du chunnt mer öpper cho topple; i meinen, es syg di, fahren uuf, schlüüfen i ’s Gloschli u chume vorfer cho ufbschließe. Liecht han i kes azündtet u i der Feischteri nid gseh, wär yhechunnt, aber nüt Bös’s däicht. I der Stube sägen i no: ‹So, chunnscht ändtlige! Es steit de no Gaffee uf em Ofe!› Jetz seit dä, wo-n-i ha ychegloh: ‹Du luegsch mi allwäg für e Lätzen a!› I bi vor Chlupf fascht umgfalle, tue ne Brüel, schryße ’s Füürhörndli ab der Wang u wott Lärme mache. ‹Nit nit,› seit er, ‹häb doch ke Angscht, i bi ke Schelm u ke Mürder, es gscheht der wäger nüt!› Du het’s mer afe chly gwohlet; aber hässig worde bin i glych. ‹E Fotzelhung bischt einewäg,› sägen i, ‹mach, daß d’ use chunnsch wie ne Schwick!› ‹E bah, tue doch nid eso, es wird doch ke Schlächtigkeit sy, we ein es Meitschi gfallt
      224 u me gärn zue-n-ihm möcht!› Am Reden a han i gmerkt, daß es der Fankhuser Hans ischt, er het ab em Ahegoh paar Wort mit mer brichtet, süsch hätt i nid gwüßt, daß er ume hiesig ischt. Aber i ha nen abputzt, es bruuch niemmer zue-m-mer z’cho, i heig no kenen ubernacht gha, du balgisch. Weder, das het nüt bschosse, er het mi numen usglachet. Es syg no nid vil meh weder e Stung, heig er di ghören es luschtigs Müschterli brichte, wie der einischt en Alte heigit verbänglet u zur Tochter chönne. Das syg der mit däm Balge nienehalb so ärscht, du wüssisch der Wält Lauf wohl u z’schüühe sygischt allwäg hinecht nümme hert.
I allem Brichte han i mi gäge der Zwüschetür zuegloh u wellen i my Stuben yhespringe u bschließe. Du chan er mer der Arm derzwüsche ha u mit der Schuehnase verstelle. I ha eifach nid gwüßt, was mache un ihm wider agfange wüescht säge: Är sött si schäme, d’Chraft z’bruuche, das syg e leidi Sach von ihm. Eim, wo der Gwalt bruuch, dörf es Meitschi nid uftue, we süscht e ke Möntsch im Huus syg. Das ischt ihm yheggangen u het ne möge, er het uf der Stell lugg gsetzt. Wen i ne für ne schlächte Kärli alueg, wo eme Meitschi chönnt Gwalt atue u’s i Dräck gheie, de well er sofort goh. Aber wen er gwüßt hätt, daß ig ihm settigs zuetraueti, hätt ihm de der Groter lang chönnen am Rügge grümschele wäg em Heue. Wäge mir syg er ume hiehäre cho
      225 u heig Hoffnig gha, er chönn de einisch mit mer rede. U dernoh...»
«... U dernoh bisch du so nes Babi gsi u hescht ihm das gglaubt u nen yhegloh...! Äbe, so mueß me de Meitline brichte, de lose sie ein...!»
«He, taube mache ha nen au nid grad welle. En aständige Bürschtel ischt er u ne treui Seel, do cha der Groter plaraagge, was er will!»
«I will ne jo nid vernüütige u wär mügli, daß uf em Grot süscht öpper au no hätt Gäld nötig gha. Der Groter soll gar e Wüeschte sy u der Frau u de Chinge nie e Batze Gäld unger d’Finger loh. Aber das geit üs allszsäme nüt a. We nume nid i ’s Schloß müeßtisch, daß nid alls a die großi Glogge chäm! Daß du jetz do muesch d’Finger i der Tinte ha, das isch mer e verfluechti disen-u-äine Sach das.»
Er isch nid im guete Müschterliluun gsi, der Mööslivater. Es ischt äbe nid ganz ’s Gliche: Eseliryte oder sälber Eseli sy u d’Pöütschen uber d’Ohren ubercho. U Wirtshuusred u Husvaterlehr sy au nid gäng uf die glichi Tonart abgstimmt. Es plaferet mängen öppis am Wirtstisch, er zug d’Pfyfen y, we syner Ching dranne hocketi. We der Möösler gwüßt hätt, was dranne hangeti, d’Müschterlitrucke wär am Obe vorhär minger wyt ahen uspackt worde.
Bim Zimisässen ischt er gäng no taube gsi u het mit Zijelin gchuppet. Chuum isch der Löffel i der Ryglen obe gsi, het er schi näbenume gmacht u der
      226 ganz Halbtag nümme zeigt. Offebar isch es ihm mängisch wöhler gsi i syr Hut inne. Er het emel vorussen öppis brummlet voren alte Chueh, wo afe sött gschyder sy u luggsetze mit Hingerufschlängge — — un i traue nid, wo-n-es die im Stall hinger aggange syg.
Zijeli het e verpfuschte Sunndi verläbt. Es ischt ihm gsi, wie wen es gar nümme rächt deheime wär im Möösli. Nid um das het es si gha, wo isch gscheh gsi, numen um das, was bös Lüt wärdi druus mache. Es het wohl gwüßt, daß jetz de alli dräckige Müüler löh Söüferlige uber ihns abgheie u alli spitze Schnäbel a sym guete Namen umepicke. Drum isch es verstrupfts desumeghocket u het ke Muecht gha, d’Gidanke hein ihm im Chopf obe glüürlet, wie Muheime hinger em Ofe, u d’Zyt het nid umewelle.
Zum Glück ischt e Fründin uf Bsuech cho, ’s Rosetti uf em Chnubel. Sie hei’s guet zsäme chönne u weni verschleikts gha vorenangere. Rosetti ischt es raubauzigs Meitli gsi u het nid d’Art gha, hinger em Türli z’gyge. «I weiß scho, wo d’Chatz im Heu lyt,» seit es, «der Groter het Üsnen ab em Uehegoh alls chüehwarm verpladeret. Aber destwäge loh jetz nid der Trümel hange. Es chunnt graad e Chueh nohe, wo lengeri Hörner het! Sie wärde di emel nid frässen im Schloß obe.»
«Du chaisch wohl sägen u lache!»
227 «Eh, verruckt isch’ jo scho, daß es grad di preicht, wo’s am mingschte verdienet het. We alli Meitli i ’s Schloß müeßti, wo afe hei Bueben ubernacht gha, gramsleti’s am Schloßbärg oben erger weder uf eme Ambeißehuufe.»
«Destwäge gäh glych alli der Thägscht uber mi!»
«Abah, loh se doch gaagge! Däich du a dä arm Kärli, wo i der Chefi isch. Für dä isch es de no angersch strängs weder für di. U syner Lüt deheime, die wärden öppis säge! Es sygi vo den ordligschte, wo vürechömi. Üse Drätti chennt se guet, er isch no ersch bi-n-ne gsi... he denn, wo Üser mit de Guschtine ufgfahre sy. Sie heigi balget, daß Hans emel em Groter no het welle go hälfe heue, nid der besser Platzg weder daß er dert gha heig... Es syg de uf em Grot öppe nid alls Hun’g u Fyge. Ihnen isch nid z’Sinn cho, worum er emel het welle goh. I hingäge wett böse sy, z’errote, was ne so grüüsli zoge het. Eigetlig hätt men ihm scho a üsem Spinnetli chönnen ufs Gspor cho. Syner Auge hei di scho denn fei so gläcket, wie we d’ mit Hun’g agstriche wärisch. Verstelle chan er schi nid hert, der Fankhuser Hans.»
«Abah, plog mi nid o no, i bi süscht afe ploget gnue!... U we mer ne für e Lätzen aluegti, un er’sch doch de no gmacht hätt...!»
«Öppis Sturms eso... do bruuchsch gwüß nid Chummer z’ha! We dä das Gäld gstohle het, han
      228 i ufs mingscht drü Hüser azündtet u will hingertsi uf Rom! Us eme settige kanntseme, freine Wärchroß use graagget nid uber Nacht e Giftschlangen oder es Krokedil!»
Däwäg het Rosetti nidergha u hingerdruuf no chly der Roli abgloh, bis Zijeli i sym Eländ inne het müeße lache u der Halbtag glimpflig umeggangen isch.
Aber e Stei isch Zijelin doch im Schueh blibe u het’s i der nechschte Zyt uf Schritt u Tritt drückt. Der Vater het mit ihm gmuugget, u wen es zu Nochberschlüte cho isch, hei sie es nütnutzigs Lächlen i de Mulegge gha u sy ne d’Spottüüfeli grittligen uf der Nase ghocket — oder isch es Zijelin nume so vorcho? E Nochberschsuhn, wo-n-ihm meh weder einisch vergäben isch gsi cho schybe, het ihm sogar dörfe vürha, ihns chenn men jetze, es syg au eis vo dene, wo me von ne säg: Heiterschüüch u feischterzahm! Zijeli ischt ihm fryli d’Antwort au nid schuldig blibe; aber dä Stich ischt i ’s Läbige ggange u het gschmirzt.
Paar Tag dernoh chunnt der Landjeger mit der Vorladig u ischt ihm früscherdings a ’s Surbeindli gschosse. Dä Pfnuuschti het natürlig au nid angersch chönne weder zäpflen u föpple, daß ihm Zijeli am liebschte hätt der Wäschlumpen um d’Ohre gschlage. I der Nacht vor em Verhör het’s numen es Gstümpel ggäh us em Schlofe u sogar es Schütteli Augewasser ufs Hautchüssi grägelet.
229 Der anger Morgen isch Zijeli i Gottsnamen abglüffe; aber es het allne Fueßwägline zaalet, kener Steine dür e Boden ab gstampfet u isch froh gsi uber nes n’jedersch Studböschli, wo-n-es hingerdür chönne het. U wen ihm öpper ebcho isch, het’s vorahe gluegt u isch dervo gjudet, so sträng es möge het.
Im Schloß isch’ gfehriger ggange, weder daß ’s erwartet het. Zwar het’s em Grichtspresidänt au chly d’Mulegge verzoge; aber Zijeli hätt nid chönne chlage, daß er ungattlig verfahre wär mit ihm. U wo-n-es d’Fädere i d’Hang ubercho het für syner Ussage z’ungerschrybe, isch’ ihm gsi, es syg alls rächt gnädig abglüffe. Nume het’s du es längs Gsicht ggäh, wo-n-es vernoh het, das syg bloß afe der Afang, es gäb de e großi Hauptverhandlig u do müeßi sämtligi Züge derby sy. — Jetz isch no der schwerzer Böli am Himel ghanget weder vorhär.
Der Heuet isch verby u der Fankhuser Hans no gäng i der Chefi ghocket. Der Grotbuur het alls ufgrupft, wo-n-er chönne het, für nen i Grabe z’schloh. Der Nochber het müeße cho Züge rede, wie bös u wachber der Hushung znacht syg u daß er tüei wie ne Leu, wen e Frönde zuehe well. Die Junge vom Grot hei au allergattig Verdächtigs welle gseh ha u nes großes Wäse gmacht druus, wie der Fankhuser verstöberete u bleiche syg gsi sälbe Morge u niemmere heig dörfen aluege. Der Fankhuser het
      230 bhautet, er syg am halbi vieri heicho, heig sofort d’Sägesse gnoh u syg go Gras mäje. Er heig scho nes halbs Fueder gmäiht gha, wo diser sygi i d’Grasig cho. Die Junge hei bhautet, es syg meh weder vieri gsi, wo sie sygi i d’Grasig cho, u Fankhuser heig no zsäges nüt gmäiht gha. Wen er ab em Heigoh rächt pressiert heig, syg ihm meh weder ume Zyt uberblibe, für der Spycher usz’firme u ’s Gäld amen Ort z’verstecke. So sy die Ussage chrüzwys uberenangere ggange. Vo denen uf em Grot het niemmer e guete Faden am Fankhuser gloh weder d’Büüri. Die het usgseit, sie für seie hätt ke Grund, ihm öppis Schlächts zuez’traue. Sie het si sogar einisch bi Zijelin gstellt un ihm fründtlig zuegsproche, es söll nume bir Wahrhit blybe, emel sie tüei ihm’s nid übel näh u zürne u däich nüt Bös’s von ihm. Es het Zijelin no strängs düecht vo re u gfreut für e Fankhuser. Äs sälber het ei u all Tag müeßen an ihn däiche. Er het’s erschröckli duuret, u synetwäge het es gwünscht, we nume d’Hauptverhandlig do wär.
U ändtlig isch schi cho. E ganzi Reie Züge hei vor müeße. Der Bank vor em Sääli isch dick bsetzt gsi. Es het z’warte ggäh, es sy angeri Garnstrangen au no uf der Winge gsi. Zijeli het si schüüch i nen Egge drückt u stillgha. ’s Härz het ihm wider urüejig töppelet, u syn ihm mängergattig Mugge dür e Chopf gfloge. Es het däicht, wie der Fankhuser
      231 wärd magere sy u verwahrloset usgseh, u wie-n-er e strube Bart wärd ha, wen er sider nie heig chönne rassiere. U de müeß äs ’s no vil herter ungärn ha, daß es si mit ihm heig agloh. ’s Warten ischt ihm eländ gnietig vorcho u het’s düecht, lieber wett es Zähng lo zieh, es ganzes Halbdotze, weder das Verhör düremache.
Gäge Mittag isch der Fankhuser düregfüehrt worde. Er het gleidet u gmageret gha u isch bleihe gsi, aber früsch bartet u sunndigagleit, daß er e gueti Gattig gmacht het. Glydruuf sy d’Zügen ufgrüeft worde. Wo Zijeli ischt a d’Reie cho, het’s e churzi Stilli ggäh. Die Here hei enangere zueblinzet u sy uf de Stüehle zwäggrütscht, wie we sie uf Polsterchüssi z’hocke chämi. Sie hei au e gnietigi, ländtwyligi Reis hinger ne gha. Jetz isch ne gsi wie Bärgstygere, wo der Gupf erlängt hei u dörfe die guete Bitzli us em Rucksack näh. Ungereinisch het’s nümme tötelet im Sääli inne, der Bureaustaub isch verwäiht gsi u jungi, früschi Luft i de Naselöchere.
Zijeli het sofort gwahret, daß es bösi Ding ha wärd u heiße Boden unger de Füeße. Es het d’Armen adrückt, wie wen ihm öpper wett d’Chleider vom Lyb schryße. Un es het si nid trumpiert gha, sie syn ihm noch uf e Lyb grückt mit chutzelige Froge. Alli Gymmeli hei sie welle wüsse u hei’s i d’Ängi tribe, wie sie chönnen u möge hei. U wie
      232 röter Zijeli worden isch, wie besser het’s ne gfalle, denen alte Sündemürggle.
Nume der Fankhuser ischt uf em Stuehl umegrütscht, wie wen er uf glüejigem Yse hocketi u niene meh Wyti hätt. Mi het ihm wohl agseh, daß’ ne ganz lüpft, u daß er Zijelin gärn z’Hülf chäm. Aber es het si sälber au gwüßt z’wehre. Wo sie’s gfrogt hei, gäb de das nid gfährlig syg, so ne junge Bürschtel ubernacht z’ha, het’s ne zur Antwort ggäh: «Nüt gfährliger weder bi dernoh Heren uf em Ruehbett z’hocke. Nume chunnt’s drufab, gäb’s en aständige Bürschtel isch!» Jä, gäb de der Fankhuser so nen aständige Bürschtel syg? Jo fryli, syg das en aständige, der aständiger weder mänge Gstudierte. Natürlig het das die Here nume glächeret, u sie hei’s no nid chönne lo gälte. Der Fürspräch het au no müeße ’s Muul dryghäicht ha u de maschtig. Du brönnt der Fankhuser ungereinischt uuf, ganz zündtrote vor Töübi: «Das düecht mi nadischt e liidi Sach vo settigne Here, das Miitschi so ga z’plage! Wen i das hätt sölle wüsse, hätt i bal lieber wellen e Schelm sy, weder’sch für Zügen arüefe!»...
Für das het er fryli e scharpfe Verwis ubercho; aber guetet het’s doch. Vilicht isch dä Verwis meh numen e Formsach gsi, emel der Schryber het’s nume glächeret. Er het i aller Strengi öppis gchriblet mit der Fädere, aber bloß uf eme Handblatt. Eine
      233 vo den Amtsrichtere het ihm uber d’Achsle gluegt u ’s fertige Gmöl wäggnoh, u dernoh hei alli chehrium d’Nase drygsteckt u glächlet. Derwylen isch d’Verhandlig wyterglüffe u ändtlig zum Vertropfe cho, wo alls gnue ischt eräferet gsi.
I syr Red het der Staatsanwalt unger angerem au azoge, es wärd das Meitschi düecht ha, sie sygi chly wüescht Here. Aber alls syg doch de nid für Gspaß gsi. Sie heigi gnau müeße wüsse, mit was für ere Sorte Lüt sie z’tüe heigi. Sie müeßi d’Lüt mängisch chly plagen u lätz mache, für druberyhez’cho, wie’s inwändig bi-n-en usgseih. Zijelis Zügnis syg wichtig, u drum heig klar a Tag müeße, was es für nes Meitschi syg u wie-n-es zum Fankhuser stang. Un es syg bravs gsi von ihm, daß es lieber e böse Schyn heig uf ihns gnoh weder sy guete Bikannte im Stich gloh. ’s Alibi vom Fankhuser bitrachti är als nohegwise. Es syg au es sehr es guets Leumundszügnis uber ihn yglüffe, sogar d’Frau vom Chleger heig si anerkennend uber ihn g’üßeret. Unger denen Umstände verzichti är druuf, e Strafantrag z’stelle. Mit lut Reden u Verdächtige syg es äbe nid gmacht; bevor men eine chönn verurteile, müeß me Biwyse ha. Übrigens sygi em Gricht vo verschidene Syten Adütunge gmacht worde, das Gäld chönnt de au ganz en angeren Abfluß funge ha, der Grotbuur suechi der Täter vilicht nume z’wyt ewägg.
234 Dä Rung isch ’s Rotwärden am Groter gsi. Wätterwillen abenangere, wie isch dä ufgumpet u het afoh bälle! D’Frau het vergäben a syr Chuttefäcke gschrisse u gchüschelet: «Schwyg doch, schwyg!» Aber der Presidänt het ne du gschweigget. «Er söll si jetz züpfen u das sofort, süsch chönnt de der Schutz no ganz hingeruse goh.»
’s lut Rede u Verdächtige het würklig nüt gnützt, der Hans Fankhuser isch freigsproche worde...
No der sälb Oben ischt er i ’s Möösli cho, für Zijelin z’danke, aber dä Rung no tags. «O lue,» het er gseit, «es isch mer so zwider gsi, di au dryz’zieh, i cha der nid säge wie; aber was han i angersch welle? Hätt i no iinisch dörfe dahäre cho, wen i der Schelm hätt müeße sy? Zürn mer’sch doch rächt nid, i ha der a! Es söll der derfür guet gah dyr Läbelang!» Zijeli het ihm gueti Wort ggäh u ne tröschtet, es syg jetz verby, un es syg si nid greuig. Aber ubernacht ha tüei es syr Läbtig kene meh, dervo heig es ’s erschtmol gnue ubercho.
U so sy sie im Friden usenangere, aber nid für gäng. Vo Zyt zu Zyt ischt e Brief us em Trueb use cho mit ere wärklige Adrässe, u we Zijeli i ’s Dorf isch, het’s ungermitts au gschwing öppis i ’s Poschttruckli ahegloh. U zwöü Johr speter, wo Zijelis Vater e schwäri Chrankhit het düregmacht, isch der Hans Fankhuser cho für ihn ystoh, u dernoh isch du draghanget, was der Schloßschryber dennzemol
      235 het ufs Blatt gchritzlet gha: Es Rosechränzli u zwo verschlungnig Häng. Wil Zijelis Brueder isch Chäser gsi, het er ’sch Möösli nüt bigährt, u Hans u Zijeli hei druffe chönnen ihren Afang mache. Der Mööslivater het ne no die erschte Putzli ggaumet, dernoh ischt er gstorbe. Die zwöü Lütli sy guet zsäme gfahre u hei’s zu öppis brunge. Fankhuser Hans het möge schaffe wie nes Roß u gwüßt, wo ’s Brot härchunnt, u Zijeli ischt e Frau gsi, wie sie nid an allne Stude hange. Sie hei’s bsungerbar guet zsäme chönne u Gfehl gha. No paar Jahre hei sie ’s Möösli verchauft u wyterdänn es größersch Heimet ubernoh.
Aber gäb sie derthi zoge sy, ischt einisch der Grotbuur zue-n-ne cho. Er isch nidergschlagne gsi u het si welle cho verspräche.
«Wen i sälbisch gwüßt hätt, was i jetz weiß, i hätt ech de nid i ’s Schloß uehe gsprängt. Aber dennzemol han i myr Frau no gglaubt, sie heig de Purschten ihrer neue Chleider u Hüet us em Milch u Eiergäld agschaffet. Jetz weiß i lengschte, i weli Löcher yhe ’s Gäld schlüüft, wo mer furtchunnt. Trägit mer’sch nid nah, daß ech denn ha Unrächt to, i bi gstroft gnue derfür. Eländersch git’s doch nüt, weder wen e Ma syr Frau nid darf traue.» Es het ihm ’s Chini gschüttet, wo-n-er das gseit het.
«Das isch scho wohr», het ihm Zijeli zur Antwort ggäh. «Aber wär isch d’schuld dranne? Niemmer
      236 weder du sälber! Wärisch du verständiger gsi gäge se u hättischt ere ggäh, was sie het müeße ha, sie hätt di nid einisch hingergange. Du hesch ke leidi Frau gha. Der Fähler ischt a dir gsi, du hesch sche zwängt derzue.»
«So hätt sie wenigschtes chönne d’Charte vüregäh, gäb’s i ’s Schloß ggangen isch!»
«Das wohl; aber sie wird di halt gförchtet ha, du redscht albeinisch gar lut. U ischt eren allwäg nüt dis bas gsi. Sie het wäger ihre Teel au treit. Emel i hätt nid mit ere welle tuusche. Lue, was du-n-is do seisch, hei mir lengschte vermuetet, u drum wei mer jetz die alti Gschicht lo Tat sy, gäll Hans!»
«I wünsche re nüt Bös’s a,» seit Hans langsam, «nume das han i ging gwünscht, daß no iinischt a Tag chömm, wär mi uschuldig i d’Chefi bracht hiig. U so wyt wäri mer jetze.»
Dermit wär die Gschicht fertig, en alti Gschicht, wo vor vilne, vilne Johre gscheh isch. Sie wär au lengschte vergässe, we nid no öppis draghanget wär. Gäb d’Grotbüüri het chönne stärbe, isch schi johrelang chrank gsi u het grüüsli müeße lyde. Dennzemol sy die alte Bigäbeheite wider ufgwachet u hei ggäh z’däiche. U meh weder eir alte Frau isch d’Frog uf d’Zunge cho:
«Mueß sie ächt jetz doch no derfür büeße, daß sie nie het bchennt u einen uschuldig lo i der Chefi hocke?»



 «Numen es Schlüheli»
Der alt Inschberg-Chäpp isch bim Buechwäldli usse uf eme rottannige Trämeli ghocket, het si gsunnet u emen Eihörndli zuegluegt, wo Buechnüßli gchäflet het u im rotbruune Herbschtlaub umegschloffen ischt. Es isch dert chätzersch es hilbs, gäbigs Eggeli, u Chäpp het’s wohl verdienet gha, chönne z’löüe, wen es scho isch helige Wärchtig gsi. Emen achtzgjährige Ma muetet niemmer meh zue, daß er no sött wärche, bsungersch wen er vorhär syr Läbelang het gschaffet, was ihm isch mügli gsi. No vor föüf Johre wär es Chäppen e Strof gsi, wen er hätt sölle näbenume hocke u zueluege. Aber we de afe d’Achtzgerjohr arücke, wohl, die schießen emen jedere i d’Chnöüäcke, un es heißt de nid nume me: Sattli, sattli, alts Rößli! Es heißt de: Usgschiret u mit em Chomet a d’Wang! Es het Chäppe richtig afangs au ungwahns düecht, u mängisch het er gchlagt u si gha: «Daß men au eso cha zwägcho? Kem Möntsche hätt i’s glaubt. Früeher het mer alls nüt to. Vo eir Tagheiteri zur angere ha mi möge rüehre, nid e Puß het es mer gmacht. U d’Tage sy mer vorby, nume so ne Schyn het es ggäh. Znacht han i chönne schlofe, chuum daß mi einischt im Huli dräiht ha.
      240 Jetz ischt i Gottsnamen ahe nüt meh mit mer; i ha ne Gruusen ab der Arbit, i cha nid säge wie. Für was soll me de no do sy? D’Tage wei mer nid ume, u d’Nächt wei mer nid ume, i ha mängischt e Längizyti, es düecht mi, i gstöüh’s nümmen uus.» Gottlob het’s bi Chäppe numen albeneinischt us däm Rohr use tönt; dickischt ischt er de no rächt häluufige worde, un er het alle Grund gha, mit sym Läbe zfride z’sy, wen er scho en alte Lidige isch gsi. Haneß, sy Bruederschsuhn, u d’Lisebeth, Haneßes Frau, sy an ihm ghanget wie amene Vater. Sie hei richtig säuft chönne; Chäpp het lang für sche gwärchet gha u nes schöns Schübeli Gäld für sche näbenume gleit, sie hein ihm nid vergäbe der Götti gseit.
Aber alt Lüt, wo derwyl hei, allem z’lose u nochez’däiche, wärde gärn chly wunderlig, u dennzemol, wo Chäpp uf em Trämeli ghocket isch, het er emel nid der bescht Luun gha. «Jetz chunnt de scho der Winter, dä läng, chalt Winter,» het er gsinnet, «u tuet mi ychefele.» U drum het ne die warmi Herbschtsunne nid gfreut. Er het masleidig a d’Schneebärgen ubere gluegt, wo scho früsch sy gwyßget gsi, u ’s Pfyfli lo erchalte. «Sie hei au nümme der rächt Glanz. Es ischt eifach nümme wie albe. D’Wält wird bilängerschi unaschauliger!»
Du chunnt der Gruebe-Dani dür e Schregwäg uuf, er het mit eme Roß i d’Schmidte welle.
241 «Do möcht i’s richtig au erlyde,» helkt er Chäppe, «freiner Händel weder du het jetz niemmer!»
«Mi chönnt’s meine,» wehrt si Chäpp, «d’Lüt hei mer’sch gäng vür. U we ne de albe säge, i syg achtzgi u heig mi Teel gwärchet, meint en jedere: Es schöns Alter! Das macht mi de albe no am chützigischte. Es wüesch’ Alter isch es; i möcht’s kem Möntschen awünsche. Was soll me de no uf der Wält obe, we me nümme ma wärche, nümme cha schlofe, u ein nüt meh gfallt u guet düecht? Wen i nid no albeinischt es Pfyfli chönnt rauke u chly zum Bejihüsli use trappe, i wüßt mängisch d’Zyt nid z’verbringe.»
«Chlag nid z’fasch,» lächlet Dani, «du tuesch doch nume derglyche. Du bischt emel no gäng styf zwäg u fählt der niene. U we me Haneßen u d’Lisebeth chennt, weiß me scho, daß es der nid übel geit.»
«O, wäg em Zwägsy u Nienefähle het es emel de nüt z’rüehmme. Hättisch letschti Nacht sölle ghöre, wie-n-i ha müeße hueschten u nienisch meh ha chönnen ufhöre. I han e Chratzer im Hals, de ganz e wüeschte. U wie wird de das ersch goh dä Winter!»
«Jä, we’s afoht chalte, loht si söttigs zuehe. Aber für das git’s es rings Mitteli. Do ischt uf der Wält nüt Bessersch derfür weder es Schlüheli Truese. Lue, so nes Trüeseli, das drückt der Hueschte z’Bode, du glaubsch es nid. Do cha me dernoh
      242 schlofe, nüt schönersch. Aber reali Wytruese mueß es de richtig sy, nid öppe zsämegöütschleti Lumperuschtig. Sie isch fryli ordli im Prys, weder was hesch du de Chöschte z’borge! U meh weder es Schlüheli bruucht me nid z’näh ungereinisch; numen es chlys chlys Schlüheli, we’s ein gäng so nötet z’hueschte, de ischt alls i der Ornig.»
«Wäg em Choschte, äis schuuch i nid fasch, wen i de em Winter besser dörft warte. U daß i’s ubertrib, sälb bruuchti niemmer z’förchte. I ha mi 80 Johr möge gmeischtere, i wurd fürderschhin wohl au myne sälber blybe. Aber es wird ein gar mängs aggäh u hilft ein doch de nid.»
«Jä hälfe tuet es, das isch heilig sicher. Das het afe mängem alte Ma u mänger alte Frau ghulfe, daß sie Ruehw ubercho hei, das weiß i de für gwüß. Aber i mueß goh, der Choli wott nümme warte. So Adje, u häb gäng churzi Zyti!»
«Jo, wen i nume chönnt! Dank heigisch de!»
Chäpp isch no nes Rüngeli ghöcklet. Dernoh het er schi gstreckt u isch gäge heizue trappet, un erscht jetz het me gseh, was das einisch für ne mächtige Ma mueß gsi sy. Er het si no jetz gäng schier müeße chrümme, wo-n-er unger de Chirschbäume dür isch, daß ihm d’Escht nid der Wätterhuet abstreipfi.
«Do het mer jetz Gruebdani aggäh, es Schlückli Wytruese vor em i ’s Bettgoh tät mer der Hueschte gstelle», seit er zur Lisebeth, wo-n-er i d’Stube cho
      243 isch. D’Büüri isch hinger em Tisch gsi u het Sombohnen usegläse für im Hustage.
«Jo, we d’meinscht, es tät der guet,» seit sie fründtlig, «cha der Chrischteli scho go reiche. Es bruucht nüt, weder z’säge!»
«He, es wär mer gwünd no bal rächt. Mi chönnt emel au probiere. I merke de graad, gäb es mer aschloh will oder nid.»
«E nu, so will ne de schicke; du chaischt ihm de sälber säge wie u wenn.»
Wytersch het es nüt meh z’brichte ggäh, u sälb Obe, wo Chäpp «uf Bettehuse isch go sy Ligedschaft erwärbe», ischt er au scho mit sym früsche Dokterzüüg verseh gsi u het afen es Schlückli dervo gnoh.
«Un jetz, wie het’s der to?» froge ne Haneß u d’Lisebeth der anger Morge.
«I ha fei e chly Ruehw gha. I glaube bim Wätterli, dä Rung heig i e guete Griff to u nes ghelsems Mitteli erwütscht. Jetz will i emel chly zuefahre dermit. Aber starchi Ruschtig isch es de richtig, öppe vil ungereinisch bigährt i de nid z’treihe dervo, die schuß ein de no gähligen i Duller uehe.»
«Du wirsch es scho rächt abteile», hei Haneß u d’Lisebeth glächlet. Sie hei dra gsinnet, wie albe der Götti a re Sichleten oder Heuete e ganze Halbtag hinger em glyche Glas Wy ghöcklet ischt u chuum einisch d’Zunge gnetzt het. Nenei, bim Götti het niemmer bruuche Chummer z’ha, er uberlüpf
      244 si i synen alte Tage no amene Glesli, däm het me sys Tröpfli dörfe gönne.
Vo denn a het Chäpp am Obe regelmäßig sys Schlofmitteli gnoh u isch froh gsi druber. «Die junge Lüt wüsse halt nid, was das wott säge: e schloflosi Nacht», isch sy Verspruch gsi. Meh weder einisch hei sie ne gfrogt, gäb er der Gutter gäng no nid läär heig. De het er ne der Finger ufgha: «Nume hübscheli! Meinit-er öppen i well no e Schnäpseler wärde? Chömit de morn i d’Stube!»
Jo, die erschti Fläsche het der Bode wyt nide gha u die zwöüti u dritti au. Aber du isch es zgrächtem chalt worde; der Winter isch mit ganzem Gwalt ybroche, u Chäpp het schon es Brösmeli herter müeßen yheize. Mi seit au nid vergäbe, we me gäng vom glyche Dokterzüüg bruuch, verlier er am Änd d’Würkig. We Chäpp scho am Obe sys Gleseli het gnoh, ischt er glych znacht wider erwachet u het alli Lengi ’s rächte Trom nümme funge. U was ischt ihm uberblibe, weder ubersch Schafttörli z’grote u no eis Schlückli z’näh? Er het si afangs lang gstrübt u gmeint, er well absolut bi sym Mödeli blybe. Aber wen er de afen e Stung oder zwo het der Chopf vo eim unkumode Blätzli a ’s angere gleit u si vo eir herte Syten uf die angeri dräiht gha u am Änd wider e Hueschtestör isch cho, ischt er de mürbe worde. Halt, znacht isch me nid der glych Möntsch wie der Tag. Mi cha si
      245 minger wehre. Es wachsen ein Gidanke dür e Chopf u wärde ein z’Meischter, wo si a der Heiteri gar nid rächt dörfti zeige. Das het allwäg scho en jederen erfahre. Item, Chäpp het si tröschtet, wäg eme Schlückli meh oder minger syg das nid gfochte u zletscht am Änd — es merk jo niemmer nüt dervo! U afangs het si würklig au niemmer dessi g’achtet. We scho ne Dililade gchlepft oder ’s Schafttöri ggixet het, isch destwäge Haneßen u der Lisebeth, wo drungerzuehe gschlofe sy, nüt Bös’s ertraumt. U we scho Chäpp nümmen isch mit den angere cho zmorgen ässe, het se das nüt strängs düecht. «Er het doch rächt, daß er no chly im Bett blybt,» hei sie däicht, «er isch niene bas u het dert schön die glychligi Wermi. I der Stube isch es halt albe no ungmüetlig, bis der Ofe zgrächtem erwarmet isch.»
D’Lisebeth het ihm sogar welle ’s Zmorgen i ’s Bett bringe. Aber das het er nid welle tole. «Stellit mer nume der Gaffee i ’s Guggeli, i ma scho gwarte, bis i ufchume.»
«E öppen es Chacheli warmi Milch möchtisch doch scho?»
«Nenei, Milch ersch nid. I weiß nid, worum daß mer jetz die ungereinisch so widersteit. I möcht se nid ahebringe. Uberhauts bin i die Zyt düre so umögelige. Drum häb nid Müeih!»
Nu jo, mi het ihm der Wille gloh. Nume der Mälcher het si verwungeret. Süscht isch Chäpp
      246 zsäges all Morge zue-n-ihm i Stall hingere cho. Er het gar eso Freud gha a der War u het ne wunger gnoh, was d’Chüeh für Milch gäbi u weler daß nohe sygi zum Chalbere. Mängisch het er au öppe no es Chälbeli träicht, u de ischt im Stall innen e Brunnetrog gsi, wo men am Obe het lo voll laufe, daß ’s Wasser e chly agwärmt wärd, dert het der Götti früeher all Morge syner Füeß gwäsche. Jetz ischt er niemeh cho, u der Mälcher het der Spruch to: «So lang, daß i ne chenne, ischt er schier der glych gsi, ’s Alter het weni mögen an ihm abbringe. Aber dä Winter geit’s jetz sträng mit ihm hingerahe. Er nimmt si der Sach nüt meh a u het gar e ke Fiduz meh.»
«Was wosch,» seit Haneß druuf u lüpft d’Achsle, «däich doch a syner Johr!»
«Jä, i meine nid öppe, er sött no hälfe, biwahr. Es duuret mi nume, daß er für nüt meh Sinn het. Däwäg mueß ne d’Längizyti erscht ubernäh.»
D’Lisebeth het nume der Chopf gschüttlet. Vor em Mälcher het sie nüt möge säge. Aber wo-n-er du ischt us der Streui gsi, het sie der Fade wider ufgnoh:
«Kurios isch es doch, daß si e Natur eso cha ändere. Der Götti ischt eifach nümme der glych. Er gfallt mer gar nümme wie früeher. Süscht ischt er eso fründtlige gsi, u ’s het ein gheimelet bi-n-ihm. Jetz wird er uf syner alte Tage no ulydig u
      247 mißtreu. Mängisch luegt er ganz verschochnig dry. U merkwürdig, früeher het er nie öppis ybschlosse; jetz isch gäng der Schlüssel abzoge, mi chan ihm nid emol meh Ornig mache u d’Chleider i Schaft häiche.»
«Mi mueß ne halt näh, wie-n-er isch! We mir de alt sy, wärde mer vilicht au eigelig u wunderlig. Aber gwahret han i au, daß er schi g’änderet het. Er rangschiert si nümme. Glaub du, dä wär früeher einisch mit ungwäschne Hänge zum Tisch cho! Jetz ischt er z’hiläßige, d’Fingernegel abz’haue u z’barte. Dimol ha ne gfrogt, gäb i-n-ihm alben öppe der Rasierer söll lo cho — jo u de i gueter Meinig, d’Hang zitteret ihm z’fascht, er cha nümme sälber. Jä u dernoh? I Ascht gsagt han i u üble Bscheid ubercho: Ihm frog jo niemmer öppis noh. Drum heig er au niemmere dernoh z’froge. Es wärd üs weni schiniere, wen är einischt e vierzähetägige Bart heig. Uberhauts syg är de no nid a Chingestatt u chönn no sälber zum Rasierer, wen es pressier. U sider geit er jo jetze.»
«Jo, wen es de nid wägen öppis angerem isch. So mängisch daß er geit, het er der Gutter im Seckli. Lue, i bi nid chäche, gäb ihm das Schlückle u Glesele nid schadt. Es düecht mi mängischt, es syg öppis Frönds u Ulutersch i sym Gsicht u syg alle Fride von ihm gwiche. Für was ischt er de gäng so masleidig u hürschet znacht desume?»
248 Haneß het d’Achsle glüpft: «Der Winter tuet ihm weh, u ’s Alter isch nid e chummligi Sach. Wei Giduld ha. Der Hustage chunnt jetze. Do trybt de mängischt au en alte Baum no e früsche Schützlig. Wäg em Treiche han i nid Chummer. Er wird jo scho sys Gleseli näh. Aber wär wett ihm derwider sy, wen er doch süsch nid cha schlofe!»
Nu jo, mi het si also müeße dry schicken u warte. Der Früehlig isch cho u was für ne wettige! Z’ersch het er usöd to mit Südlen u Flotsche. Aber wo-n-er sys Wälthüseli gnue het gfägt gha, isch es du ume heiter worde vo Sunneglanz, Mattegälb, Himelblau u Blueschtschnee bis i ’s hingerschte Eggeli yhe. Alli Härdhüüfli sy grüen worde, alli Heegli hei si bchränzt, u alli Schnäbeli sy ufggange. I de Lüften obe het’s gliedet, gsümmelet u glöggelet, schier ohni Ufhöre. ’s Läben ischt us allne Chlecken use gschloffe; d’Lüt hei au früsche Läbesmuet gfasset u d’Chümmer hei ne gliechtet, wie ne nassi Chutten a der Zügstange. Mängen alte Ma het wider gjunget u liechteri Bei ubercho, daß er het möge go luege, wie d’Chälbeli im Höfli umegumpe.
Nume der Inschberg-Götti het si nümme möge bchymme. Ihm het d’Sunne nümme glachet. Syner rote wässerigen Auge hei d’Heiteri nümme mögen erlyde. Chuum ischt er uberahecho u vors Huus use ghocket, ischt ihm ’s Augewasser uber d’Backen ahetrolet. Er het nid chönne lose, we d’Amslen u
      249 d’Dröschtle im Wald usse gjubiliert hei, es het ihm i den Ohre weh to u ne z’briegge gmacht.
Haneß u d’Lisebeth sy mängisch hinger ihm gsi u hei ne gmuschteret u wellen ufmuntere:
«Gang hock doch chly zur Lingen usen ufs Bänkli! Lue, es ischt jo sövel schön dusse u d’Luft eso mildt! Das cha der doch nume guet tue. Du versuurisch no ganz i dym Gaden obe.»
«Ploget mi nid dermit; i ma nid», het der Götti gseit; es isch grad gsi, wie wen ihm die ganz Früehligspracht e Strof wär.
«So wei mer der Tee abschütten oder zum Dokter, das cha nümme so goh.» Jä, das het der Götti um kes Lieb welle lo gscheh.
«Mir cha nume no ei Dokter hälfe.»
«Jä lue, Götti, es isch für üs au ke gfreuti Sach, halb Nächt z’lose, wie du umefieggisch, däwäg chöü mir halt au nid schlofe. U der Tag müeße mir go wärche u chöü’s am Morge nid lo ustöne wie du.»
«I wirde mi wohl öppe no dörfe dräjen im Bett, wen i nid cha schlofe, un öppen es Liecht azündte! I cha emel nid e ganzi Nacht im Bett lige, wie ne Bitz Holz.»
«Scho, aber du hürschisch mängisch desume bis bal am Morge u brichtisch mit der sälber. Das chönnt üs glych sy, we mer nid grad drungerzuehe wäri. Zügle doch i die äneri Stuben ahe, dert
      250 chaisch de usfäliere, wie de witt. Der Mälcher, wo jetz näbe der zuehe schloft, het de au besser Ruehw.»
«Was heit-er doch au gäng a-m-mer z’gnägge! I blyben i mym Eggen inne, wo-n-i mi gwahnet ha. Das wirden i öppe no ’s Rächt ha, oder?»
«Zwänge tuet di niemmer, u chähre wei mer nid derwäge. Wosch du nid Wandel tue, so zügle d’Lisebeth un ig i die äneri Stube. Es chunnt is frili unkumod. U was znacht im Stall gang, ghöre mer de au nümme.»
Mi het Haneßen agmerkt, daß ihm no meh uf der Zunge läg. Aber er het’s für das Mol no gschlückt, u morndrisch het är u d’Lisebeth vürersch bettet. Em Götti isch es du hingernohen au nid ganz am Ort gsi, un es par Nächt het er schi zsämegnoh. Dernoh isch sys nächtlige Umehürsche u Brichte früsch losggange.
Haneßen u d’Lisebeth hätt’s du zwar nüt meh gschiniert; aber wär du ufgredt het, isch der Mälcher gsi. Ei Tag het er Haneße näbenuus gnoh:
«Jetz mueß’s en Änderig gäh. I cha nümmen eso sy. Ke Nacht chan i i der Ornig schlofe. Däm Kniep losen i nümme lenger zue.»
«Mir sy halt gar übel dranne. Du weisch, daß is der Vater het uf d’Seel bunge, mir sölli de em Götti i allne Teile der frei Wille loh.»
«Jo, aber we dy Vater no läbti, er hätt Chäppe lengschte ’s Negeli gsteckt.»
251 «Jä, wie meinsch das?»
«He, wäge sym Schlücklen u Glesele. Bschließit ihm der Schnapsgutter y, es wird de scho bessere!»
«Meinscht, er ubertryb’s?»
«E herjeh, merkit dir eigetlig nid, wie das zuegnoh het! Nacht für Nacht schlühelet er, bis er e halbe Ruusch het.»
«Das cha doch nid sy, das hätti mir de au gwahret.»
«Er flieht ech halt u chunnt nid uberahe, bis er wider nüechteren isch. Chrischteli mueß ihm jo allbott e Doppelliter go reiche, bal Truese, bal Jänzene oder Räckholterwasser.»
«Worum het is de dä nüt gseit?»
«Der Götti het ihm halt ’s Muul mit Treichgäld verchleibbet.»
«Ischt jetz das e Müglikeit!»
«I ha’s au lang nid chönne glaube; aber i ha müeße druber ubere gheie. I ghöre jo am beschte, was geit.»
«Eh, sövel schlimm wird’s öppe nid sy.»
«Schlimm gnue, verlöht ech druuf.»
«Eh, wie isch mir das e Sach! Seit men öppis, so geit’s gruusam übel, un er meint, mi mög ihm nüt gönne. U doch cha me’s allwäg nümme lo goh. I wirde müeße luege. Vorderhang säg emel niemmere nüt dervo, daß ’s nid e Lärme git.»
Der Mälcher isch scho lang umen a der Arbit
      252 gsi, Haneß het no gäng der Chopf gschüttlet u gsüüfzget. U sobal er het Glägeheit gha, ischt er der Lisebeth go brichte, was ihm der Mälcher avertrauet het. Seie het’s minger strängs düecht:
«I ha scho lang gförchtet, der Schnaps syg der Urhab. Aber i ha nüt möge säge, we’s mi scho duuret het. Nid öppe wäg em Gäld, wo-n-er bruucht, herjeh, u nid emol wäge der Uruehw znacht. Aber daß e Ma wie der Götti zletscht no söll em Schnaps ungerlige, das ma ein, daß me möcht ’s luter Wasser briegge. Das darf nid sy; mir müeßen ihm zwäghälfe, daß er wider loschunnt.»
«Du redsch vo guete Sache. Soll ig jetz no däm alte Ma, wo mi uf den Armen umetreit u syr Läbelang für is gwärchet het, go d’Poschtornig mache?»
«Wettisch ne de lieber im Schnaps gseh zgrung goh? Äbe grad wil är isch guet gsi gägen is, dörfe mir ne nid verloh. Einisch het er di treit, jetz, wo-n-är schwach wird, muesch du-n-ihm a d’Syte stoh!»
«Du seisch wohl! Wen i nume wüßt wie!»
«Red afe mit ihm, es wird si de scho mache. Aber i der Liebi, kes bös’s Wort darf der usen ertrünne!»
«I mueß mer’sch z’erscht uberlege. So zwider isch mer jetz no nie nüt gsi. Lue, we’s ihm de z’fascht yhe gieng...!»
Haneß isch halt eine vo dene gsi, wo si zähemol bsinne, gäb sie öpperen e Wehrig uber e Wäg mache.
      253 Nüt het ihm’s minger chönne, weder das Umepatzgeren a anger Lüte. Der ganz Tag het er nohegstuunet, wie-n-er em Götti chönnt hälfe, ohni ihm weh z’tue u mängischt im Hoor gchrauet. Am Obe seit er zur Lisebeth:
«Der Mälcher geit dä Obe hei zu syr Frau. Jetz will i de hinecht i sys Gaden uehe. Z’ersch mueß i sicher sy, daß der Mälcher nid ubertribe het. Dernoh will i de mit Göttin rede.»
D’Lisebeth het nüt dergäge gha, u am Oben isch Haneß verschleikts uf sy Poschte. Vo Schlofe isch natürlig ke Red gsi. No Mitternacht ischt er i de Vürfüeßen uberahecho.
«Un jetz?» frogt d’Lisebeth.
«Meh weder zähemol ischt er ubersch Schäftli gsi. Jetz isch bi Gott Zyt, d’Rybi abz’stelle! Chumm los jetz numen au, wie dä tuet!»
D’Lisebeth ischt i d’Chleider gschloffe, u dernoh sy sie uber d’Gadestägen uuf gschliche.
Der Götti ischt im Gade umegfiegget, het Stüehl desumegstoße, predikantet, wie-n-är albe gwärchet heig, u wievil daß är verdienet heig, u balget, wie-n-är jetz nienemeh sött sy u niene kes Rächt meh sött ha u gjammeret, wie das es eländs Läbe syg. «Z’todschloh sött men ein, z’todschloh, z’todschloh, z’todschloh!» Fei eso Brüele het er usgloh.
«So, jetz tuet es’», seit Haneß u leit d’Schueh a, wo-n-er het i der Hang treit.
254 «Aber nid i der Töübi! Däich a syner wyße Hoor!» mahnet ne d’Lisebeth.
«Häb nid Chummer! Aber zue-n-ihm yhe wott i jetze!»
Er drückt uf d’Türfalle u trappet uber d’Schwelle; d’Lisebeth het vorusse gwartet. Der alt Chäpp isch halbagleite uf em Bettrand ghocket.
«Was ischt jetz mit dir, Götti, daß du däwäg uspoleetischt?»
«I wirden jetz uspoleete — öppis Sturms!»
«Jo, du verfüehrscht e Lärme, daß bal im ganze Huus ume niemmer meh cha schlofe.»
«Das isch nid wohr.»
«Wohl, das isch wohr; du weisch es nume nid. Du hesch halt e Ruusch.»
«Ig e Ruusch? Säg mer das no einisch!»
«Jo e Ruusch, jetz muesch es einisch wüsse! Nacht für Nacht bisch du atrouchne! Sövel wyt hesch es jetz brunge mit dym Schlückle u Glesele.»
Sakerlimänt, wie isch dem Götti ’s Füür i Gspünschtgatter uehe gfahre! Eis Gurts ischt er i d’Höhi gschosse u bolzgrade gsi wie ne Blitzableiterstange, wo z’oberisch zündtet. Mit der Lingge ischt er Haneßen i Hemmlischrage gfahre, u mit der Rächte het er ufzoge, für ne z’chläpfe:
«Mir darfsch du so öppis zumuete! I soll e Ruusch ha! Ig, ig! U bin i myr Läbelang nie trouchne gsi!» het er gchürchlet u Haneße derzue gschüttlet.
255 «Hau mer nume, wen es di freut, u wen es der de dernoh wöhler ischt; i wehre mi nüt! Aber d’Wohrhit muesch destwäge glych ghöre. Jo — früeher hesch di chönne mäßige, daß niemmer eso. Aber jetz het di der Schnapstüüfel i de Chlaue; do chaisch dir u angerne vormache, was d’witt, es treit weiß Gott nüt meh ab und geit nid lang, brichte’s d’Hagstäcken i der Weid usse. U isch schad um di, e settige Ma, wie du gsi bisch, Götti, u ischt is leid um di. O lue Götti, daß mir jetz das no zsäme müeßen erläbe!»
Jetz het Göttis Hang am Hemmlischrage glugget. Er het müeße d’Auge niderschloh u d’Arme lo hange.
«I ha doch nie meh weder es Tröpfli gnoh», wott er schi no wehre. Aber ungereinisch het es nen ubernoh, er ischt ufs Bett nidergsunke, het mit de Hänge d’Auge verhah u briegget, daß es nen am ganze Lyb erhudlet het.
«Das wird scho sy,» seit Haneß, «aber vil Tröpfli gäh au es Glünggli», u dernoh het er nümme rächt gwüßt, was afoh.
Du geit d’Türen uuf, u d’Lisebeth chunnt au yhe. «I wett em Götti au no öppis säge», foht sie nomene Rüngli a. «Weisch no, Götti? Dennzemol, wo-n-i bi z’Ungerwysig ggange, bisch du im Chilcherat ghocket. Fascht all Sunndi, wen i z’Predig bi, han i di gseh i dym Trucklistuehl inne. U einisch het der Pfarer bsungerbar e schöni Predig gha uber e Thägscht: Ich will euch tragen bis ins Alter und bis ihr grau
      256 werdet! Die Predig vergissen i nie. U die ganz usändig Zyt, währed der Pfarer gredt het, han i di müeßen aluege, Götti. Es isch mer gsi, a dir a chönn me gseh, daß das wohr syg, was der Pfarer säg. Schöner, ehrefeschter alt Manne, weder daß du u Haneßes Vater syt gsi, han i nie kener atroffe. Es het ein düecht, no d’Luft um ech ume syg süferer u mildter weder bi anger Lüte. U wo Haneß isch cho um mi froge, het’s mi nid nume gfreut, ihm jo z’säge, es het mi au gfreut, zu euch alte Manne z’cho. I ha gwüßt, daß i de do deheime bi u a nes rächts Ort hichume. Lue Götti, eso nes schöns Bild han i von ech gha, u nid numen i, anger Lüt hein ech au so agluegt. U das Bild söttisch du-n-is jetz nid no trüeben u zerstöre i dyne letschte Tage. Es wär eso schad! Mir gönnti der’s scho, dys Tröpfli, we’s der nüt schadti; aber du plogisch di nume sälber dermit, daß niene meh Wyti u Blybe hescht. Un es bruucht nüt, weder daß du witt, de bischt im Augeblick us dym Verhäich use u hesch wider Fride mit der sälber. U was mer der chöü hälfe, wei mer der gärn tue. Mir sy jo au d’schuld dranne, daß d’ eso drycho bisch. Mir hei si dyne vil zweni agnoh; du bisch vil z’fasch dir sälber uberloh gsi. I will jetz de luege, gäb i nid derwyl heig, der albeinischt us eme Buech oder ere Zytig vorz’läse u mit der z’brichte, daß d’ nid so muesch Längizyti ha. Bis nume wider dyne sälber, de soll alls vergässe sy u
      257 niemeh es Wort dervo gredt wärde. — Aber jetz wei mer go schlofe.»
«Jo, jo,» het Haneß im Umchehre gseit, «das wird scho ume guet cho. Guet Nacht, Götti.» Dernoh sy sie d’Stägen ab.
Schlofe hei sie fryli no ne Rung nid chönne, es het se z’fascht agstellt wäg em Götti. Ersch gäg em Morge sy sie etschluunet. Wo sie am schönschte zoge hei, chlinglet’s dussen uf der Bsetzi gar unerchannt; vor Chlupf sy sie schier stötzlige zum Bett uus gsatzet.
«Herjeses im Himmel, ischt jetz der Götti zum Pfäischter uus gsprunge!» Haneß isch zur Tür uus gschosse, er het nid emol Zyt gnoh, d’Hosen az’lege, u d’Lisebeth het ganz gschlotteret.
Nei, es isch gottlob nüt Bös’s gsi. Uf der Bsetzi ume verstreut sy Glasstücki gläge u Glünggli Schnaps dervo glüffe.
«So, do hei mer jetz Göttis Antwort. Er isch mit syne Bröntsgutteren abgfahre», seit Haneß u isch froh gsi. «Es wott de ume glanz wärde!»
«De wei mer kes Wort balge, wen er is scho chly erchlüpft het», erchennt d’Lisebeth. «Die Schirbi will i gärn go dänneruumme u das no gäb’s Tag ischt u se-n-öpper gseh het.»
Jo, es ischt ume glanz worde. Der Götti ischt us sym böse Traum erwachet gsi. Ihm sälber u syne Lüte zum Ekel wärde, het er nid welle u nid chönne. Nid einisch hätt er meh es Schlückeli Brönts ahebrunge,
      258 der Gruuse drab het ne ganz gschüttlet, u wen er nid het chönne schlofe, hein ihm Giduld, e feschte Wille u nes Bitzli rote Zucker besser Dienschte gleischtet, weder das heimtückische Gsüff, das het nüt meh z’brichte ggäh.
Aber nidergschlagne u verschochene ischt er no lang gäng gsi, es het e ke Gattig gha. Er het si gschämt öppis erschröckeligs, un es het vil Sorgha’s gmanglet, bis er wider ischt im Sänkel gsi. Aber Haneß u d’Lisebeth hein ihm der Bode g’äbnet, wie sie chönne u möge hei u sym verseerte Gmüet Rächnig treit uf all Wys u Wäg. U drum isch der Götti doch wider zgrächt cho, het der verlornig Fride wider funge u syner wyße Hoor mit Ehre treit bis zu sym letschte Tag.



 Samuel Gnäppis Uniform
Myner Gfreiteschnüer han i ubercho, wo-n-i sibenevierzgi gsi bi. Teel Lüt het’s düecht, das syg e chly spät; aber es isch halt au alls dernoh ggange. Wo-n-i myner Uszüger- u Landwehrdienschte to ha, isch gäng Fride gsi, u sys Genie cha der Soldat numen im Chrieg zeige, das ischt en alte Chabis. We’s der Napelion nid i ne Chriegszyt ihe preicht hätt, er hätt’s mitüüri au chuum wyter brunge weder öppe zum Füürwehrhoupme. Emel mir het’s nid rächt welle groten i däm bloße Gasärnedienscht. Öppis wenigs d’schuld dra ma au gsi sy, daß my Frau, gäb mer ghüratet hei, bi der alte Chrüzchöchi z’Sumiswald het en achtwüchige Chochkurs gnoh. Wil sie du so verflüemeret guet het chönne choche, isch mer glyeinisch d’Mundur schier wohl ängi worde, un i ha du nümme so gleitig vürersch möge, wie’s myner Vorgsetzte gärn gseh hätti. Au bim Usrichte hei sie gäng öppen uber mi gha z’brösme, bal isch ne mys Büüchli z’wyt vürecho, bal der Chopf z’wyt hinger gsi, churz i ha ne’s sälte chönne preiche, gäb wie-n-i agwängt ha. Aber im Grund sy das nume Näbetsache gsi, der Hauptfähler ischt a der eidgenössische Militärorganisation gläge. Gfreiti het es bi der Infanterie dennzemol
      262 no gar kener ggäh, un öppis, wo nid äxischtiert, cha doch ke Möntsch wärde, oder? Zwüschem gwöhnlige Soldat u Korperal inne isch sälbisch no nüt gsi weder es grüüsligs Loch, wo eine nid so liecht e Flug het chönne druber näh, bsungersch wen ihm d’Mundur wohl äng gsi ischt. U mit der Usrüschtig het’s dennzemol au no ghapperet. Der Wafferock het d’Seck all innefer gha, u das isch hellischt en ungäbigi Sach gsi. Allimol, we men öppis het wellen i Sack stoßen oder drusnäh, het men uf der Bruscht müeße d’Chnöpf ustue. Zletscht het das mit dene Chnöpfen es heiloses Glödel ggäh; we me si gchrümmt u wider gstreckt het, sy sie ein vo sälber ufggange. Emel mir isch das allimol passiert, we der Oberscht i d’Nöhi cho isch. So bhäng baß er schi zeigt het, isch mer der zwöütoberischt Chnopf us em Loch gschloffe, u de het’s ggäh z’schmäle. Einischt, i bi denn scho im Landsturm äne gsi, han i du no bi re Waffen- u Chleiderinspäktion Päch gha. Im Putzseckli het ’s Wätter ygschlage, wil i ke rote Fade me ha uf em Spüeli gha u kes Hirschläder für d’Chnöpf z’putze. I ha my Frau im Verdacht gha, sie heig mer die Sach gchippet; aber sie het natürlig nid wellen anechnöüe u bhautet, i heig so der rot Faden ums Tubakpfyferöhrli glyret. Item, vo denn a han i du die letschti Hoffnig ufggäh u mi etschlosse, als brave Soldat z’stärbe u nid nach höhe Dinge z’trachte.
263 Aber i de Stärnen oben isch es angersch gschribe gsi. Der Wältchrieg isch cho, u das het der ganze Gschicht en angere Boge ggäh. Scho i den erschte Tage het der Landsturm uf d’Bei müeße un ig dermit. Un jetzen isch me druuf cho, was de eigetlig no hinger mer steck. Scho im zwöüte Biwachigsdienscht han i du d’Schnüer ubercho. Es het mi gwünd no schier erlächeret, halt wäge dene Lüte, wo ein i der Juged gäng hei prophezeiet, us üserein gäb’s nüt. Die hätti jetz e Nase voll chönne näh, we sie nid scho lengschte wäri gstorbe gsi. Richtig, es het alls syner zwo Syte: D’Verantwortig isch de au ganz en angeri, we me zu de Höhere ghört. Do sött me de halt dürhar vora u nes guets Byspil gäh, sött gäng e strammi Figur mache u ne gstabelige Äcke u niene kes Fläreli meh a ein ha. Mi wär gwünd mängisch no schier bas bim große Huufe, bsungersch we ein d’Mundur wohl ängi ischt u re-n-a allnen Orte d’Zetti vürechunnt. I mueß’s säge, es het mer’sch verflüechtelet schlächt chönne, daß mys Röckli u myner Hose sövel mängisch sy ersetzt gsi u settig wüescht Ripsblätze hei gha. I ha möge putze wie-n-i welle ha, sie het e schlächti Gattig gmacht, un es wär gwüß ke Hoffert gsi, wen i se hätt chönnen ustuusche.
So isch das gstange, wo-n-i ’s Ufgibot ubercho ha für i dritte Landsturmdienscht. Am drizähete hei mer söllen yrücke. Am englifte isch my ganzi
      264 Militärruschtig fix u fertig packt u putzt im Näbetstübli ghanget. U de wie! ’s Läderzüüg früsch laggiert, d’Gamälle, mi hätt chönne meine, sie syg vo luterlötigem Silber; Brotsack, Putzseckli, Tornischterfüeteri, alls gwäsche u de mit Seifewasser. D’Röcklichnöpf u d’Batelionsnummere samt de beiden Obestärne linggs u rächts, alls het glitzeret wie ne Spiegel, ’s Hirschläder für zum Putze het jetz halt nümme gfählt, u rote Faden ischt ums Spüeli glyret gsi, es halbs Tuusigi. ’s Dienschtbüechli het scho us der Röcklibuese vüreggüggelet, u die Ripsfläcke, wo d’Zettifäde vürecho sy, hei au minger abgstoche: I bi mit schwarzblauer Tinte druber gsi.
Am Obe, gäb i i ’s Bett bi, han i no einischt alli Böhneli nohegluegt, es wird öppe ’s dritt- oder viertmol gsi sy, daß das gscheh isch. My Frau het mi afen usglachet u ghelkt: «Du wirsch nid wellen abgäh, bis der wider die halb Nacht dervo ertraumt?»
«Äbe grad destwäge luegen i no einisch, daß i de au im Schlof sicher bi, es syg alls i der Ornig.»
Dernoh han i no i der Zytig gschnauset. Es isch vil drinne gstange vom Chrieg, vo Flügere, Gasagriffen u Schynwärfere. Zletscht han i no gluegt, was i der Bundesversammlig los syg u längs u breits gläse vome Grabe zwüsche de Dütschschwyzere u de Wältsche, bis mi es Gihnen acho ischt un i gmerkt ha, es syg die höchschti Zyt, uf Bettehuse...
 * * *
265 My Frau het rächt gha, wäg em Träumere, sälb Nacht ischt öppis glüffen i däm Artikel. Die donnschtigs verribsete Blätzen a mym Röckli sy mer gäng im Chopf ume trohlet. «Wie sölli die Manne vor ein chönne Respäkt ha, we men i re settige leiden Alegig mueß vor ne zuehe stoh!» han i däicht. U wie-n-i do druber nohegrüble, fallt mer y, z’Bärn inn im Züghuus wäri doch no groß Hüüfen elteri Uniforme. Dert wär gwüß au no öppen eini derby, wo mir paßti u chly brever usgsäch. U bis am drizähete gäb es ’s no lang, für go gen usz’tuusche. Fryli bsinne dörft me si nümmen e halbi Ewigkeit, mi müeßt de no einisch drahi. I stangen uuf, lege mi a, schloh d’Mundur i nes Pack ihe u traben ab uf d’Bahn. U wie ne Schwick bin i z’Bärn inne gsi u vor em Bundeshuus zuehe gstange. «Jetz geischt einisch sälber go luege, was do los syg», däichen i. Es Rüngli han i no i ’s Liecht gstuunet, dernoh trappen i zum Portal ihen u uber d’Stägen uuf. Aber vom i ’s Liechtstuunen isch es mer trümmlig gsi, un i bi nid rächt ab Fläck cho. Ungereinisch han i ke Stäge me unger de Füeßen u stoh vor ere Chlackwang zuehe, sie het mi ganz a die gmahnet, wo-n-i albe druber uuf müeße ha, wen i der Muetter ha welle go Eier usnäh. «He nu,» sägen i zue-m-mer sälber, «so geit me halt uber d’Chlackwang uuf.» Un i chlätten uehe. Wo-n-i dobe gsi bi, höcklen i ufs Schüpfholz
      266 u loh d’Bei plampe. Unger mer zuehen ischt e wyten ygmachte Hofruum gsi u mitts derdür e breite Grabe ggange mit trüebem Wasser drin. «So, soll jetz das mysex d’Bundesversammlig sy,» verwungere mi, «das hätt i mer jetz bim Hageli angersch vorgstellt.» Item, i ha mer die Sach aggügget. E Barti ischt uf ere Zuckerchischten obe gstange, het a re Chuehhut zoge u se welle dännetue. Aber ihre mänge hei ne nid lo mache. «Halt, halt, i gseh au no es Hörli dranne, wo niemmer cha usrupfe weder ig», het eine nom angere brüelet u d’Hut wider gägen ihm ume gschrisse. Angeri hingäge hei si nüt drum gchümmeret, was gang, un i ha fasch müeßen uf e Chopf stoh, so isch das do ungen es Verchehr gsi. Einen ischt am Bode ghocket u het Zuckerrüebe putzt. En angere het uf em Hacktotze Räbstäcke gspitzt. Teel hei Tuechmüschterli abghäue, Lädersohle gchlopfet u Papierseck gchleibbet für Spezereie dry. Es paar hei es Munichalb träicht u gvisidiert, i ha däicht, es wärd de öppen es profitligs Händeli müeße gäh. Wider einen ischt uf emen umgchehrte Steichratte ghocket, het i ’s Handspiegeli gluegt u ne Lyschtedorn us der Nase drückt.
Rächts vor het eine der Sabel gschliffe, es het nume so Funke gsprätzlet, u der Schlyfstei ischt exakt eine gsi wie dä uf der Station Goppestei äne, wo mir Landstürmer druffe hei müeße d’Bajonett spitze. Änet em Graben ischt au eine gsi i rotgstrichete
      267 Hose. Er het sys Militärröckli uf de Chnöüe gha u d’Stärnen uf den Achselchlappe gfummlet. Dert han i du gseh, wo mys alte Hirschläder hicho isch. Wider angeri hei wyter ussen uf emen äbene Plätzgli um Gäld gmärmelet. Ihri Gäldrölleli sy uf eme lääre Wyfeßli obe gstange. Näbezuehen im Läubli sy es Tschüppeli bim Bier ghöcklet, hei es Gnagi vor ne gha, u eine dervo het gäng welle d’Chällnere i d’Wade chlemme. Linggs ussen ischt au e Kumedi los gsi. A re Stange oben ischt e Geßlerhuet ghanget u drungerzuehen e Taffäre: Fraktionsturnen! D’Abteilig isch scho aträtte gsi un i Reih u Glid gstange. Der Vorturner het i eir Hang e Rytpöütsche u i der angere e Sprützchanne gha. Ma für Ma het müeßen uber nes glattgseifets Wöschbrätt uflaufe u nom Absprung e schöni Kniebeuge mache. Strecke het er schi ersch dörfe, wen ihm der Vorturner mit der Pöütsche het ’s Zeiche ggäh. U flyßig het ’s Wöschbrätt e Sprutz ubercho us der Gießchanne. Es isch wärkliger gsi, zuez’luege weder derby z’sy. I ha no churzi Zyti gha u gradeinisch gmerkt, daß ’s de no allergattig Chnüüße derby het do unge: I ha au eine gseh, er het däm vor ihm zuehe mit Chryde en Aff uf e Rügge gmole. U chly ärschtiger schaffe u besseri Ornig ha, wär der Sach wohl agstange, es ischt es ewigs Kniep u Gläuf u Gfiegg gsi. U bsungerbar taube het mi eine gmacht uf ere Gäldchischten
      268 obe: We eine gägen ihm zue cho isch, het er ihm fuli Härdöpfel abängglet! Wen i öppis Gäbigs hätt i d’Finger ubercho, i hätt ihm’s mytreu agschosse. Aber i ha nüt gha weder mys Pack mit der Mundur. Un jetz isch mer eismols z’Sinn cho, für was i eigetlig uf Bärn syg u daß i mi verlälet heig. Im Flug bin i vo myr Schüpfi ahe u wie im Traum im Züghuus äne gsi vor em Schnydergeneral, emen alte, hässige Manndli mit eme spitze Bockbärtli.
«Was heit dir welle?» schnuret er mi a. «He, i hätt gärn my Uniform ustuuschet, we’s z’mache wär.»
«Wär het ech gschickt?»
«Niemmer, es isch mer sälber z’Sinn cho. Im alte Glump darf i nid yrücke. Es schickt si nid für ne Gfreite i ren Uniform, wo däwäg verwetzt u verribset isch, vor der Mannschaft zuehe z’stoh.»
«So, chunnt umen eine! Es isch doch zum Brüele, was die früschbachne Gfreite für ne lächerligi Meinig hei vo ne sälber. Herrgott, was bilde nen ächt au die y! Wüssit dir, was e Gfreiten ischt? Gar nüt ischt er, e Dräck ischt er, nid emol e Grad het er, merkit ech das! Uberhauts — wie mänge Dienscht heit-er no z’mache?»
«Wahrschynlig öppe no eine...»
«So, nume no eine, u de wett me de no en angeri Uniform!»
«I hätt se-n-emel nötig. Un uf enes Treichgäld chäm es mir nid ab!»
269 «Was, bistäche weit-er mi? Potz Heiland disen-un-äine! No es Wort vo Treichgäld, de lohn ech abfasse! Schäme söttit-der ech! Im Augeblick, wo der Bundesrat die gröschte Schwierigkeite het wäge de Mobilisationschöschte chömit dir au no z’platzge u wettit en angeri Uniform! Luegit emol do!»
Er het mer d’Morgenummere vom «Wachtposchte» unger d’Nase gha. Dert isch mit zollänge feiße Buechstabe vordruffe gstange:
«Die Mobilisationskosten auf 953 Millionen gestiegen. Unerhörte Verschleuderung der Staatsgelder für Militärzwecke. Der Bundesrat in Anklagezustand zu versetzen!»
«So, heit-er’sch jetz gseh rüüche? Nu so machit, daß der stägenabe chömit!»
Jetz het’s mi in der Tat nümme gluschtet, e neui Mundur z’fasse. Ganz vertatterete bin i dervogschliche mit mym Pack unger em Arm. Wo-n-i higluegt ha, isch mit große füürige Buechstabe gstange: Verschleuderung — Anklagezustand! Derzue hei mer d’Ohre glüte u han i’s ghöre tose, wie nes Hagelwätter. Ischt am Änd d’Revolution scho losbroche? Niemmer cha mer öppis säge, u wie-n-i i d’Stadt uberecho bi, weiß i wäger sälber nid. I weiß nume, daß es mir nid isch rächt gsi, au no eine vo dene z’sy, wo hei wellen em Bundesrat Verdruß u Unglägeheiten annemache. Die hei süscht afen es handligs Verding u wäri mängisch
      270 bas, sie chönnti go Säu hüete. U am Chrieg u a de Gränzbsetzigschoschte wärde sie nid alls ha chönne reise. Churz, sie hei mi duuret, un i hätt nen uf ene Wäg möge zwäghälfe. Aber welewäg das chönnt gscheh, het mer nid welle z’Sinn cho. I ha so ne Näbel im Chopf inne gha, u het nüt Gschyds druff wellen errünne, i ha möge sinne wie-n-i welle ha. Ändtligen u ändtlige foht es mir a heiterer wärde vor den Auge. I gwahren e schwarzblaue Fläcke u zmitts drinnen es Stückli Zetti vo myr verribseten Uniform. U a däm wyße Zettifade hanget suber u klar der Gidanke: Mit dyr Uniform chönnt men am beschte biwyse, wie im Militärwäsen isch gspart worde. Bring dyner Hosen u dys Röckli em Bundesrat, oder leg se-n-a u häb drin Wandervorträg, de müeße d’Lüt druber ubere gheie. U chuum han i das däicht gha, stohn i scho im Bundeshuus äne u verhandle mit em Portier.
«So guet sy u der Vorsteher vom Militärwäsen userüefe!»
«Geit nid, der Herr Oberscht ischt i der Sitzig.»
«U wenn! Er soll gschwing e chly use cho, ’s syg wäg ere ganz wichtige dringede Sach!»
«Jä, wär syt dir de?»
«Mäldit der Samuel Gnäppi, Landsturmgfreite III/38.»
«Landsturmgfreite, mhm! De wird es doch müeße sy!»
271 «Jo jo, nume flingg! I will für alls guet sy!»
Är schuehnet ab, un im Hangumchehre steit der Obsrscht vor mer.
«Was hättit-er welle — i ha jetz doch ke Zyt!»
«Verzieht, wen i störe, aber es het sie nid angersch lo tue. Dir syt agchlagt, dir heigit nüt gspart u alls vermilitärlet. I bringen ech der Gägebiwys, e Gägebiwys, wie me ne mytüürigottsächsi nid besser cha finge. Luegit emol do myner Hose: Viermol ersetzt! Bitrachtit mys Wafferöckli: Dürhar ersetzt u dehinedewägg verwetzt! Wüssit-er: Wenn i e chly minger e verribseti, schitteri Uniform hätt gha, i wär au no es Schützli früeher gfürderet worde.»
«Dürhar ersetzt, dehinewägg verwetzt», tönt es wie nes Echo zrugg, u der Departemäntschef rybt vergnüegt d’Häng. «Usgezeichnet. Mit däm Material laht sich en Anschauungsunterricht erteile, wo mueß würke und nid wider cha vergässe wärde. Weibel, bsorget mer sofort en Chleiderstock, wo me die Uniform cha dra hänke. Aber schnäll, i chumen jetz grad a d’Reie mit Rede. Und wyset em Herr Gfreite — wie isch nöüe der Name...?» «Samuel Gnäppi, III/38, Herr Oberscht», sägen i u chlepfe d’Absatz zsäme.
«... wyset em Herr Gfreite Gnäppi e guete Platz a uf der Tribüne!»
E liechti Verbeugung, u dermit ischt är gäg em Saal zue un ig uf Tribünen uehe.
272 Dä Rung het die Gschicht ungerzuechen en angeri Falle gschnitte. Die Ratsherre hei si a ne Trübel gloh gha. Zmitts drinnen ischt einen uf eme Pult obe gstangen u het usgwäiht:
Nider mit em Bundesrat! Nider mit em General! Nider mit em Generalstabschef! Nider mit der Kamarilla!
U chuum ischt er fertig gsi, het’s es Milionebrüel ggäh wie alben a der Lüderechilbi, u teel hei i d’Häng gchlatschet. Der Presidänt het gschällelet wie verruckt, aber es isch zäch ggange, gäb’s het welle guete. Ändtlige, wo si das Giesch u Gschärei het gsetzt gha, isch der Vorsteher vom Militärwäsen ufs Pult uehe gchlättet. Angscht het men ihm keini agseh, im Gägeteel, ums Muul ume het’s ihm zöckelet, wie we’s ne hingerrucks lächereti. Ufs Pult het er e Mappe gleit u dernäbezuehe mys Pack! Dene, wo’s mit der Regierig hei gha, het’s afo liechte. «Es mueß no nid so bodebös stoh», hei sie enangere gwunke. «Was chrotts het er ächt i däm Pack inne? Es chönnt de no Uberraschige gäh!» Derwyle het der Redner sy Mappen ufto u nes paar Bletter vor ihn häregleit. Es sy Zahle druffe gstange, fasch nüt weder Zahle. Dernoh het er afo rede. U allimol, wen er zu re Zahl cho isch, het er uf ene Chnopf drückt, u de isch schi füürigi a der Wang gstange. Zahle, Zahle, Zahle, es het gar nid welle höre. Derzwüsche het er albeneinisch gäg der
      273 Türen ubere gspanifet. Ändtlig isch schi ufggange u der Weibel mit em Chleiderstock aträtte. Näb em Rednerpult het er nen abgstellt u si dernoh uf de Zeje dännegschliche.
Es Rüngli isch der Redner no zuegfahre u het no paarmol uf e Chnopf drückt, dernoh ischt er i ne angeri Tonart uberggange.
«Herr Presidänt, myni Here! My Zahlebiwys isch gleischtet! Aber mi zwyflet ja auch üser Zahle, üser Rächnunge, üsi ganzi Statischtik a. Drum bringen i jetz no en andere Biwys, e läbändige Biwys, wo der Sach der Faden abschnydet. I möchti gschaue, ob me mir auch dä Biwys chönnt azwyfle!»
Sattli het er ’sch Packpapier usenangeregschlage. Still isch’ worde, mi hätt chönne Flachssoomme säje. All hei d’Häls vüregstreckt wie der Neuhuus-Güggel, wenn er alben es Haberchörndli erlickt het. Sie sy vor Gwunger schier vergitzlet.
Näbe mir zuehe het e Zytigschryber gchriblet uf Mord u Tod:
«Historische Luft im Saale! Höhepunkt der Tagung! Nervenzerreißende Spannung! Entscheidende Wendung!»
«Myni Here! Mi het üs agchlagt, mir heige Staatsgälder verschleuderet, heige nüt gspart. A der Uniform hie, die üs der wacker Landsturmgfreite Samuel Gnäppi i verdankenswärter Wys het zur Verfüegung gstellt, will i jetz demonstriere, ob mer gspart oder ggüdet heige.»
274 Mit eme flotte Schwung het er das Mundürli uber e Chleiderstock gworfe u d’Hose bim Gschlötter ergriffe.
«Hei sich die Here vo der Opposition einischt ärnschtlich klar gmacht, was das heiße will, en Armee z’bikleide! Es schynt mer nid der Fall z’sy! Aber vom Wachstum vomene Baum wärde sie hoffetlich e Begriff ha und wüsse, daß e Baum alli Jahr e neue Ring asetzt und daß sich drum auch d’Rinden alli Jahr bedütend mueß erwytere. Und nun soll men einisch dra dänke, daß üsi Wehrpflicht dryßig Jahr duuret, dryßig Jahr, und daß auch üsi Wehrmänner lang nid alli usgwachse sind, wenn sie rekrutiert wärde, söll dra dänke, daß vili vo ihne, wenn sie einisch ghüratet sind und es eigets Gschäft betrybe, Jahr für Jahr neui Choschtringen asetze! Leider wachst nun ihri Uniform nid mit ihne, und drum müeße mir derfür sorge, daß sie trotzdäm i ihrem Wehrchleid Platz hei. Was würd üsers Militärwäsen ersch choschte, wenn mir nid verstüende, is disnen Umständen az’passe! I bitte die Here, dises Gurtmaß z’betrachte, es redet lut und unmißverständlich! Dä Wehrmann, däm disi Uniform gehört, mueß en wackeri Chöchi zur Frau ha. Drum sind so vili Veränderungen a dem Kleidungsstück notwändig worde; Links unte: Ysatz! Rächts unte: Ysatz! Links obe: Ysatz! Rächts obe: Ysatz! Und das, trotzdäm ’s Tuech längscht fadeschynig und brüchig worden ischt! Myni Here
      275 vo der Opposition! Riecht das vilicht nach Verschwändung?
Und dise Wafferock — mi möchti fascht astimme: ‹Schier dreißig Jahre bist du alt!› — Dise Wafferock, isch das vilicht en Luxusartikel, i möchti frage? Myni Here! I machen ufmerksam uf die sinnrychi Vorrichtung, mit der üsi Bekleidungskommission die erwähnte Choschtringen in liechtere Fälle versteit z’paralysiere: Erschtes Knopfloch, zweites Knopfloch, drittes Knopfloch! Und trotz diser famosen Yrichtung zum Erwytere sind auch hie Ysätz in Mängi notwändig worde, Syteteile, Ermelstücki! I bitte die Here nohez’zehle: Erschti Syte: l — 2 — 3 — 4 Stück! Zweiti Syte: l — 2 — 3 — 4 Stück, macht Summa Summarum 8 Stück! Und nun das Tuech! Suber ghalten aber dünn und schäbig, daß Gott erbarm und mit irgendeme Farbstoff notdürftig gschwärzt. So zieh mir is hi, so zieh sich üsi brave Soldate hi, damit d’Chöschte nid i ’s Unermäßliche styge. I bitte die Here z’bemerke, wie sonderbar die neue Gfreiteschnüer vo däm alte Tuech abstäche! Lang isch es ggange, bis me dä Wehrmann beförderet het. Sy Wafferock het z’ersch müeße so dünn wärde, daß me die patriotische Gesinnung und sys treue Härz het gseh dureschimmere! Myni Here! Wele vo Ihne möcht ir e derart knauserig zsämegflickten Uniform em Vaterland freudig diene? Myni Here! Muete Sie üs zue, mir söllen üsi brave Soldate la
      276 hungere, friere und seelisch verelände? Muete Sie üs wirklich zue, mir sölli no meh Flicke lo i d’Uniforme setze? Isch’s no nid gnueg a 12 Flicke, müeße’s 27 oder 49 sy? Myni Here!» — der Redner het si gstreckt u mit den Auge gschmätteret — «Myni Here vo der Opposition! Angesichts diser Uniform zerfallen Ihri sämtlichen Anklagen in Staub und Nichts! — Ich habe gesprochen!»
Die letschte Sätz sy nume so cho z’suuse. En Augeblick isch es mutzstill blibe; dernoh ischt es Bravobrüele u Hängchlatsche losggange, es het fasch der Saal versprängt.
«Abstimme! Abstimme! Abstimme!» het’s vo allne Syte gheiße. Sibenefüfzg ygschribni Redner hei ufs Wort verzichtet, u der Bundesrat het mit Glanz obenuus gschwunge. Dür ne Zuesatzatrag isch no feschtgleit worde, daß em Landsturmgfreite Samuel Gnäppi sy Uniform als hischtorisches Dokumänt em schwyzerische Landesmuseum soll ubergäh wärde.
Bis dohi bin i ganz e flyßige Zuehörer gsi, u einischt oder zwuri hätt mer bal welle ’s Augewasser afoh südere. Aber wyter han i nümme rächt möge lose u ha dummerwys wider afoh ’s Liecht agötze. Mitts im Saal ischt e prächtige Chronlüüchter aheghanget mit 22 glänzige Glogge. Die hei zündtet, es ischt e Freud gsi, un i ha nid angersch chönne weder se-n-astuune, bis i e farbige Näbel ha vor den Auge gha u mer alls zsringetum ggangen ischt. U bilängerschi
      277 gleitiger hei si die farbige Liechtchrugle dräiht, daß es ein schier sturm worden ischt. U wo sie im wildischte Lauf gsi sy, hei sie afoh es stächigs Gas usströme.
I ha müeße d’Auge niderschloh, u wo-n-i voraheluege, gwahren i, daß i nüt anneha weder ’sch Hemmli, u daß my große Zeje dick dick i rotem Faden yglyret ischt. Eismols ischt au der ganz Saal nienemeh gsi, un i ha wider nid gwüßt, wo-n-i drinne bi. Irged amen Ort bin i uf em Rügge gläge, ha ’s rächte Bei i d’Höhi gstreckt u verwungeret der rot Faden a mym Zeje betrachtet. Wie lang daß i dert gläge bi, u gäb i gschlofe ha, chan i nid säge, my Chopf isch läärer gsi weder läär.
Plötzlig tönt hinger mer zuehen e ruuhi Komandostimm: «Aträtte!» Jetz wird’s heiter i mym Schädel obe. «Herrgottsakermänt abenangere, bisch du jetz sövel lang i dem Bärn umeghüehnneret u hesch di däwäg vergalaffet! Hütt müeße mir jo yrücke!» Wie ne Yschzapfe isch mer das dürsch Hirni gfahre u het mi glüpft. I schießen i d’Höhi. «Wo isch mys Gwehr? Wo isch my Tornischter? I ha doch alls zwäggleit gha, un jetz isch kes Stückli umewäg, nüt weder dä verfluecht rot Fade am Zeje!» Un ig im Hemmli! U mitts uf üsem Sammelpatzg! U dert chunnt üse Houpme, Herjeses, wie macht dä Auge. «Was soll das heiße? Worum chunnsch du so dohäre? Isch das jetz der Dank, daß i di ha zum Gfreite gmacht!»
278 U hinger ihm zuehe steit richtig der Chnopfloch-Oberscht u macht Auge wie ne früschkläpfte Türgg.
«Isch das nid dä dick Pfnuuschti, wo-n-is bständig d’Richtung verblitzget u gäng der zwöütoberischt Röcklichnopf offe vergässe het? Do heimer’sch wider! Mit em Chlynne foht es a, mit em Große hört es uuf, drum isch ’s Allerichlynschte ’s Wichtigschte. Verfluechti Menagerie! — Wo het dä Kärli sy Uniform?»
I schlottere wie nes aspigs Laub. Der Platzg foht a mit mer Rößlispil ryte. Vo der Chilchhofmuur luege Frauen u Töchreren ahe u zeige mit Fingere uf mi. Dür e Boden ab schlüüfe möcht i. Der Angschtschweiß zübelet mer unger em Chini zsäme. I schlücken u stagglen u zerwärche mer der Chopf, zerwärche mer der Chopf... es isch doch do öppis gsi mit Spare... mit Spare... aber i cha wider nid druber cho... nid druber cho... kes Wörtli bringen i use... ’s Hirni isch mer ustrochnet, ke gsünge Gedanke chan i fasse. I luege der Houpmen a, er söll mer doch zwäghälfe, u nes guets Wort zuehe tue. Aber das isch jo gar nid der Houpme, der Schnydergeneral isch es, wo a sym Platzg steit, weiß der Gugger, wo der Houpme hicho ischt. Un jetz bin i erscht allne Vöglen ubergäh.
«Wo het dä Kärli sy Uniform, Muul uuf!» brüelet mi der Oberscht no einischt a, u d’Auge gähn ihm im Chopf zsringetum wie füürigi Redli.
279 «Verchauft het er sche u versoffe», bhautet der Schnydergeneral.
Wohl, jetz tuen i e Gump uuf. E Zivilischt söll nid welle cho d’Schueh a-m-mer putze.
«Das lügsch du, Lugner, was de bischt.»
«He, vorgeschter ischt er doch no bi-m-mer gsi u het se welle vertuusche u het mi welle bistäche. Däm ischt alls zuez’traue. I will wetten er het se versoffe!»
«I bi jo scho zwänzg Johr Abstinänt», brüelen i u hauen ihm vor Töübi eis zum Gring, daß es tätscht. Wohlmähl, jetz chan i mi wider rüehre, der Starrchrampf het jetz lugg gloh. I foh a springe, daß der Hemmlischilt gflöutet het. U bimen jedere Gump han i my rote Zeje gseh uflüüchte, wie ne glüejigi Chole. I ma emel es Huus ebsieh, schmättere d’Türe hinger mer i ’s Schloß, satze dür e Gang hingere un uber d’Stägen uuf bis uf en Eschtrig uehe. Dert gheien i uf ene Strouballen uehe u ha müeße schnuppe gar erschröckelig. Un i allem schmöcken i, daß das Strou eländ müechtelet, prezis wie das, wo mer anno Vierzächni bim Yrücke druffe hätti sölle schlofen uf em Sekundarschuelhuseschtrig obe.
Aber i ha nid lang Zyt gha, dodruber Brattige z’mache. Ungen a der bschloßne Hustür ghören i polen u der Oberscht wüete:
«Er darf is nid ertrünne! Schlöht d’Türen ihen oder zündtit d’Hütten a! Die Rasse, wo nüt weder gäng d’Chnopflöcher offe vergißt, mueß usstärbe!»
280 I nimm e Flug vo myr Strouballen ahe; bim Stichwort «Chnopflöcher» het mys Bsinne der Chöttelihaagge wider yghäicht. «Erschtes Chnopfloch, zweites Chnopfloch, drittes Chnopfloch!» Ungereinischt isch mer alls wider gägewärtig: Der Departemäntsvorsteher, der Chleiderstock, der Zuesatzatrag. I rönne zum Lugarnepfäischterli vüre, schryße’s uuf u brüelen ahe:
«Herr Oberscht, my Uniform ischt im eidgenössische Landesmuseum, lut Bschluß vo der vereinigte Bundesversammlig. Näht ech nume zsäme, was der machit, süsch bringen ech vor Chriegsgricht, es isch de z’Bärn inne au no nöüer, wo mer hilft!»
Aber es isch scho z’spät gsi; ’s Huus het scho brunne. D’Flamme hei zsringetum ueheglället bis a ’s Dach uehe. E grüüseligi Funkegarbe ischt i d’Höhi gschosse u het si dräiht, wie nes Windspil. E schützlige Zug het ’s Dach oben abglüpft u isch mit gäge de Wulche zue. I ha mi wider uf my Strouballen uehe gflüchtet. Sie isch mit dicken Ysedrähte fescht zsämebunge gsi, wo-n-i mi guet ha dranne chönne ha. U chuum bin i wider druff obe gsi u ha Grif gfasset gha, het’s d’Strouballen au ufgnoh; sie isch mit mer dür d’Luft gfloge, wie ’s schönschte Flugzüüg. Drümol isch schi mit mer um d’Füürsüülen umgkreiset, u gäg em Boden ahen ischt e länge Droht ghanget, wie nes Ballonseil.
U wie-n-es de mängischt uf der Wält obe cha
      281 kurios goh, daß me meint, es sött nid chönne mügli sy: Plötzlig hanget der Herr Oberscht z’ungerischt a däm Droht, wie nes Fischli am Angel. Exakt im zwöütoberischte Chnopfloch het ihm der Haagge yghäicht. Jetz het er müeße mitflüge, gäb er welle het oder nid, u der Augeblick bin ig jetz obedruffe gsi. I mueß bekenne, ’s Tüüfeli het mi gstüpft un i ha mi nid mögen uberha ahez’rüefe:
«Aber Herr Oberscht, Herr Oberscht, worum loht men au gäng d’Chnopflöcher offe! Gseht-er jetz, wie gfährlig das eim wärde cha! Jä nu, jetz isch es so u nid angersch, un jetz wei mer einischt es bitzeli i die höhere Regionen uehe un is nümmen um alli chlynne Dräckli kümmere, wen ech ‹d’Richtung› vilicht scho nid ganz paßt.»
Dermit han i mym Flugzüüg e Schupf ggäh, es het mer schön gfolget u ischt afoh styge, schreg uber e Sammelplatzg ewägg gäg em Chilchsturm zue. Dert het’s ungereinischt e milionische Schnall ggäh, un es gnots, es gnots wär i vo mym gäbige Sitz ahepürzlet. Dä verzwickt Oberscht het nämlig chönne der Chilchsturm erlänge u si mit Armen u Beine dranne feschtchlammere. U syner Armen u Bei sy gäng no gsi wie Ysen u Stachel, un uber e Tüüfel ihe hält er nid lo goh, gäb wie mys Strourößli i Strick glägen ischt u gschrisse het. Das het en Augeblick zsäme ghanfet, es het alls zitteret, der Chilchsturm u ’s Flugzüüg, u der Droht het ganz
      282 gsuret. Du chrachet’s erschröckelig, der Chilchsturmspitz verheit oben ab u trohlet samt em Oberscht ubersch Chilchedach ahe. I wott ihm no hälfe u strecke der Fueß mit em rote Zeje wyt uber e Rand use, daß er schi chönn dranne ha. Aber dermit het mys Flugzüüg au ’s Glychgwicht verlore un usgläärt, u mi het’s ahegrueßet, vor Chlupf han i nid emol chönnen e Brüel usloh...
 * * *
Ahegsächet bin i würklig. Aber nid vom höhe Chilchedach, nume vo der Bettschget i d’Stuben use, u zwar mit der zsämegwuschete Bettdechi zwüsche den Arme. U ha nüt meh gwüßt, wo-n-i bi, bis my Frau Liecht gmacht het. «Ums Himelswille, was ischt au mit dir! Wie hesch du jetz gschnuppet u gruchset, u zletscht gheisch no i d’Stuben use!» «He was wird es gsi sy! Yrücke han i wider einisch müeße u richtig aber d’Uniform verlore!» «Myn Gott, wie isch das e Gschicht mit euch alte Landstürmere! Wie mängisch hescht ächt jetz afen im Traum müeßen yrücke? Däich bal es halbdotzemol! Nume was d’mir afe brichtet hescht! Einisch bis Hingelbank, dert hesch du nume no eis Hosebei gha. Einisch bis Zollikofe, dert isch du ’s Gwehr nienemeh gsi. Einisch bis Bärn, dert hei der du d’Wäschpi d’Füetteri us em Tornischter gfrässe gha. U einisch wärisch
      283 sogar afen i der Gasärnen usse gsi, aber leider Gottes numen i de Ungerhose...»
«U hinecht sogar im bloße Hemmli! Numen am große Zeje nide bin i guet agleit gsi. Er isch ganz im rote Faden yglyret gsi.»
«Isch au mügli», lachet sie. «Guet, daß der jetz de würklig chöüt goh. Weiß Gott, was du süsch no astelltischt! Aber jetz wei mer schlofe! Tue der jetz die Sach us em Chopf, so hescht au Rueh!»
«Tue se-n-us em Chopf, we d’nid chaisch», brummlen i u chehre mi gäge der Wang zue.



 Schachelüt
 ... Und klagen wir nicht den Herrn an, wenn wir die kleinen unschuldigen Kinder leiden sehen. Niemand wird wissen, warum sie leiden; aber die göttliche Gerechtigkeit läßt uns ahnen, daß sie Verbrechen sühnen, die begangen sind, bevor sie zur Welt kamen...(Aus Strindbergs Inferno)
Der Schweler-Jogg ischt am Ämmetäntsch usse ghöcklet, het d’Ellbogen uf d’Chnöü gstellt u yfrig gmuulhärpflet. Annegha het er nüt weder syner bessere Fürlibarchethose u nes ghüslets Cotonehemmli. Destwäge het’s nen aber glych nid gfrore; es isch nämlig ame schönen Augschtsunndinomittag gsi u ne Hitz, daß ’s Schachehüttli, wo ne Steiwurf wyter änen im Mätteli gstangen isch, syner alte, graue Schingle ganz struuben ufgstellt het. U de isch der Jogg vo Natur uus wermer agleit gsi weder mängen angere: Röteligs Bart- u Hoorgstrüpp ischt ihm schier am ganze Lyb ume gwachse, drohtigi Ruschtig, daß es fascht e Blächschäri gmanglet hätt, für ne z’schäre. Au syne groben Arme u stämmige Beine het dä Uberzug aber nid schlächt paßt; der Jogg ischt e Bel gsi, mi hätt wyt chönne laufe, bis men ihm e Gspane gfunge hätt.
Zwöü schneewyßi Gitzeli sy um ihn umeghaseliert, dene het er so flyßig usgmacht. Die zwöürejigi
      288 Knittlingere isch vo eim Schnauzzopfe zum angere gschosse wie nes Wäberschiffli. Vo wytem hätt me chönne meine, er schläcki e hangsbreiti, schimmerigi Forällen ab. De Gitzeline het’s gfalle. Zwüsche verzütterete Lüsärne- u Steichleestöcke hei sie chönnen usgürte, so hert es se gfreut het. U sie hei ihri Freiheit wacker usgnutzet, ggümperlet u z’äbene Füeße tatzet u d’Füdeli ufgschlängget u ’s Manndli gmacht gägenangere, gar hagelis luschtig. Aber alls ume Jogg ume, gäng het es se zue-n-ihm zruggzoge. Sie syn ihm uber d’Bei uberegstabet, hei an ihm zigglet u gnüderet, ihm am Hoor gschnüfelet u syn ihm am Arm umegstriche, bis er ne mit de Fingerbeerine vor der Nase gchlepft het, daß sie vor Chlupf es Gümpli to hei, wyt näbenuus. Er het Freud gha a syne Gitzeline, u wen er bi-n-ne het chönnen am Täntsch usse hocke oder mit nen i de Studen umevagiere, isch es sy schönschte Sunndi gsi.
Derwylen ischt Änni, sy Frau, der Ämme nohträppelet gsi. Jetz isch schi us em Schachegstrüpp usecho u het zwe läng, dür Tannescht nohezoge. Wo sie mit gäg em Jogg zueträtschet isch, het er chly der Tschupp ufgha u glachet:
«Hoho, treit d’Chropftüüble wider einisch Nischti?»
Er isch gwöhnlia nid schlächt ufgleit gsi, wen er Ännin «Chropftüüble» titeliert het. U ihre het das au nid Bläschwinte zoge, sie het gäng öppe Münz im Gäldseckel gha.
289 «U der Pintevogel sunnet wider einisch sy rote Schnabel!» het sie-n-ihm useggäh. ’s ischt alliwyl so cho: So gwüß daß seie d’Chropftüüble pickt het, so gwüß ischt ihm der Pintevogel agflüderet. Nu, uberschlage het’s nen au nid dervo, er het nume chly ’s Muul verzoge, u Änni het syner Escht näbe ’s Wägli gleit u ischt au zue-n-ihm a ’s Bord ghöcklet. Gseit het langgäng kes meh öppis zum angere. Bis ’s Mutschli em Jogg uf d’Schoß gstangen isch. Du nimmt er’sch uf d’Armen u pfünglet’s:
«Es het scho fei e chly trüeit u gschwäret.»
«Cha däich säuft, dä Milchlärbsch! Derfür mueß de üserein der Gaffee schwarze sürfle», yferet Änni.
«Ho, mi gseht der emel no ke Mangel a», lachet Jogg. Er het wider einisch Freud gha, d’Frau i d’Schwüng z’bringe u mit der Fuuscht unger sym Chini zeigt, wie groß Ännis Chropf syg. «Du hescht jo mysecht e Lämpen u zwöü Chini, wie ne Späcksytebüüri, wo linggs im Chuchischaft Chüechli u Eiertätsch u rächts Hammen u Brotis het u all Tag uf de vollen Ankehäfe cha zybschuehne, wen es se freut. Am Änd uberchunnsch de no zgrächtem d’Büttelisucht, we das so zuefahrt mit der.»
«O föpple du nume,» wehrt äs si, «d’Gleselisucht isch de no es Brösmeli gfährliger. U we mer e Mugge do chunnt cho abstelle» — es het mit em Finger a ’s Nasebeeri tüpft — «verbrönnt sie emel de d’Füeßli nid wie bi dir!»
290 «We me halt der ganz Tag cha am chüehle Schatte sitze wie ne Herefrau und die wyße Händ i d’Schoß lege», güselet Jogg stadtdütsch...
«So myseel!» polet Änni los, «du gischt ihm wider. Üserein cha am Schatte sitze und die wyße Händ i d’Schoß lege: E settige plogete Hung wie men isch! We d’numen einischt e Tag lang für mi müeßtisch husaschte u holzen u chöhle u juflen u jaschte, ’s Muulhärpfle vergieng der de, gäb’s Mittag wär. Du uberchämisch der erscht Tag Labohre!»
«Emel wen i de no die ganz Zyt mit öppere sött chlapperen u tampe derzue u de nume schwarze Gaffee uberchäm u nie kes Mütschli oder Züpfli i der Tischtrucke fung — mhm, jo — i glaube sälber, trüeje tät i de minger weder du, d’Angscht zehrti z’fascht a-m-mer.»
«Güsele du nume, du Hagels Alte! I weiß, gäb i z’chlage ha oder nid. Albe han i gmeint, we de Kärel einischt e Frau heig, lueg die de zue-n-ihm. Jetz geit d’Jule die ganz Wuche go ärne, un i chan ihm wider d’Hemmli wäsche u d’Socke umemache u ne der lieb läng Tag ihre Bueb gaumen u zaagge, bis mer der Rüggen abenangere gheit!»
«He, we Kärel a der Gränze hinger isch, mueß däich öpper anger go verdiene!»
«Jo, u mueß si wider niemmer eggälte weder ig! I wett, der Schindter nähm dä ewig Milidärdienschtl»
«Was woscht, anger müeßen au dra glaube»,
      291 seit Jogg, gihnet, zieht e vermüschtete Sigarrestumpen us em Hosesack u schoppet ne zwüsche d’Zähng — er het d’Gwahnhit gha, em Esel albeinischt es Baretli Dürsch yhez’gäh. Derzue het er mit den Augsdechle zwickt, daß me gmerkt het, es chömm de umen es Müpfli:
«Jemerisch, du muesch mer de no die länge Wasserstifel öle, i wott se de morn mit mer näh. D’Brunneröhre het dä Mittag gschwitzt, gar uflätig, es macht a angerem Wätter ume.»
Das het ygschlage, wie isch das Änni ufgfahre!
«Jo bim Donner! Hättsch das nid vormittag chönne säge! Mueß i jetz no mitts im Sunndinomittag go d’Schuehsalbitrucke vüreschryße! Es het doch myseel afe ke Gattig!»
Jogg het vermöükt glächlet. «E, vilicht gäb es ’s am Obe zum Znachtchochen au no. Worum bischt au hütt sövel pumpelrurigi? Wärischt öppe gärn mit em Rüedel u mit der Julen i d’Langelen a d’Sichlete? Hättsch ne gseit, sie solli der chly Hammeschnitten u Schlüüfchüechli heichrome, vilicht wär es grote!»
«Fux du nume! Üserein, wo nie zume Glas Wy u Bitzli Fleisch chunnt, wär es gwüß nid z’verarge, we ein der Gluscht plogeti. Wen i au all Zahltag chönnt go i d’Pinte hocke, ...!»
«Jo so, we d’numen au so ne Zahltag hättisch wie mir, es möcht’s de scho verlyde!»
«He, du Sturm, so zahl mi derfür, daß i-n-ech
      292 allne mueß d’Hushaltig schleipfe u bidele u bädele hingefer u vorfer! De han i au eine, u ne zähefach verdienete!»
«Die Selbe hesch mer scho hundertmol uf e Zügel gstriche — giengisch du go luege, was der Fritzli macht, ghörsch ne nid gränne?»
«Giengisch du einisch, du bisch so guet der Großatt, wie-n-i d’Großmuetter!»
«Chunnt mi nid a. I loh my Teel brüele.»
«Jo, u rünnen au, nid einisch giengisch ne go tröchne!»
«I wott der doch nid go drypfuschen u di taube mache! Das hättisch du vil z’ungärn!»
«Jo, du donnigs Alte! Z’gradglychlige bischt u z’händscheläderige u meinsch de gäng no, was das Großes syg. U ischt e settigi leidi Sach, der Frau nie es Tritteli abnäh! Mi sött ihm es Gitzifäll alege, em Chlynne, du friegischt ihm de meh dernoh!»
Dermit ischt Änni ufgstange, het syner Tannescht unger en Arm gnoh u isch gäg em Hüsli ubere gnobelet. Jogg het ihm nohgluegt un uf de Stockzähnge glachet. Dernoh het er d’Holzböde zue-n-ihm zoge, isch drygschloffe u dürsch Schachewägli y: «Gybi Gybi Gybi, chömit, wei no chly go d’Füeß schwaderen u turne!» Muggeli u Mutschli sy cho z’satze, Jogg ischt afo dechle u sie gäng uuf u nohe bis a d’Ämme zuehe. Dert het Jogg e Flug gnoh uber ne Wasserstrangen ubere ufs Ämmegrien use, un jetz sy die
      293 guete Tierli i d’Chrott cho. Gärn nohe welle hätte sie, hei nid ubere dörfe u nid gwüßt, was afoh. Jogg het ne bilängerschi nötliger gchöttet u ne Schelmefreud gha anne. Sie sy em Schachebord noh uehen u ahe ggümperlet, hei ubereghalset, zäberlet u gmeggelet gar jämmerlig, u Jogg het ne gspottet u der Hals voll glachet: «Förchtigringe, Förchtigringe, nüt isch mit ech!» Aber zletscht het er d’Holzschueh verschlängget, isch dürsch Wasser gwatet u het eis ums angeren ubereglüpft. Richtig, Fuge het er gäng no müeßen ustribe ha u se nid öppen ufs Trochene gstellt, es-n-jedersch het chly müeße tauft sy. Wohl, die hei d’Füeßli glüpft u gmacht, daß sie drus cho sy! Nachär het er syner Füeß au gschwaderet u ne Wasser agspreißet. I wär ihm afe nümme gäng nohtäselet, wen i wär Gitzi gsi. Aber de het er nen ume gchräzlet u gchrättelet, bis sie sy zfride gsi, u so isch das Spil wyterggangen e ganzi Lengi, gäb er mit ne gäg em Stelleli zue ischt u se-n-yto het.
Jetz was afoh, für der Räschte Sunndi z’verbruuche? Er isch no chly ums Huus umegchniepet, het bim Seppechbaum paar uberheiti Erlestämmli i Sänkel gstellt, der Bäse gnoh u ne Hüehnnerlig ab der Gadestäge gwüscht, der Chatzetrog mit der gsuurete Röschti unger e Brunnenablauf gstellt u mit em Stumpbäsen uspurgiert u schließlig sogar der tannig Brunnetrog usgwäsche, was ke Hoffert gsi ischt, es het si grüenne Schlym agsetzt gha. Derzue het er
      294 albeinisch der Schigg uf die angeri Syte gnoh u ne Gilberech lo flüge. Jä, der Gläcketischt ischt er nid gsi, der Jogg, ohni Schigge hätt er’sch nid usghalte, u nes Dämpfli het er au hie u do einisch glade: Er müeß e chly go der Sinn ändere, het er albe z’Wort gha. Weder nid, daß es unerchannt vil vorcho syg, öppe vo Oschtermundige bis uf Pfingschte het er de au ohni Dampf möge gfahre. U der Strübscht ischt er de no lang nid gsi: Gäb er zum Tisch oder i ’s Bett isch, het er wenigschtes unger der Brunneröhre ghörig d’Gosche gschwäicht. Mängisch het er der Schigg a ’s Stallwängli uehegschlage: Fürobezeiche! Sprützeputzen u Tagwärch ufmache, het er däm gseit. Dere Ehrezeichen u Pfläschterli oder Möhn u Gmöl dervo sy verschideni am Wängli gchläbt. Daß me ’s Holz der längewäg spaltet, ischt i der ganze Wält der Bruuch; aber dernäbe trybt’s halt en jederen uf sy eigeti Gattig.
Affäng. Gäb Jogg gäge der Stube zue isch, het er no z’ersch d’Sprütze putzt. Uf der Husschwellen ischt Änni ghocket u der Fritzi bi-n-ihm. Sie hei zsämen am Laufen umebuechstabiert. Aber wyter weder zum U u zum M isch der Chlyn i der Regel no nid cho, u de het d’Großmuetter öppe no zwe O-ne bygstüüret. Jogg het au chly zuegluegt u gspetteret, dernoh seit er:
«Gi-m-mer der Bueb, u gang reich es Bitzli Chäs uehe u nes Gleseli Agmachte, wei au no chly Sichlete ha.»
295 Die Alti — ihre Name hätt sie allwäg lengschte vergässe gha, wen er nid am Trögli wär ufgmacht gsi, wo sie vor Johre vom Götti het ubercho — die Alti isch nid derwider gsi u dür d’Chällerstägen abgnepft. Jogg het derwyle mit em Fritzi täderet, u glydruuf isch die Bröntssichlete losggange, weder nid, daß si öpper drann uberlüpft hätt. Änni ischt ume besser z’gäggels worde, bloß het es gschmält, d’Müüs heigin ihm der Chäsräschten agrafflet, u Jogg soll go d’Falle richte. U i Bohneblätz müeß er de o no, der Luft heig e Stangeten umgwäiht.
«U dermit isch de hoffetlig Schluß,» seit Jogg e halbe Ton süürer, «süsch heißt es de: Isakle, läb wohl!»
«Du hesch wohl derwyl, deheimen au öppis az’rüehre! I cha au nid Sunndi ha u nid vo Huus u mit kem frönde Möntsch es Wörtli brichte», chäderet Änni.
«We d’afe mit mir chaischt äke, roschtet der dy Chlappermühli nid y! Süsch gang de i Schachen use u blos dyner Wysheiten i nes Müüsehohl hingere!»
Mit däm Trumpf ischt er ab de Schine, go d’Falle richte u d’Bohnestange i d’Gredi reisen u aschwiere u het si nüt meh drum gchümmeret, was Änni z’chirme heig.
Es het halt mängischt e ruuhe Luft gwäiht dür e Schachen ab. Nid nume d’Bohnestange het er uberschosse; i der Chuchi u Stube het me ne au möge gspüre: Türe sy zuegfloge, Schyter a d’Wäng uehegumpet, Stabällen uf e Chopf gstange, u derzue
      296 het’s de gschärmeilet vo höhen u töüfe hässige Stimme, wie we ’s Wüetisheer im Hüsli umerumoreti. Jogg u d’Ämme hei’s angfährt glych gha: We sie abcho sy, hei si nid usöd gnue chönnen usgschire, u zwüschenyhe hätte sie kem Ching öppis zleid to. Ännin het öppe die meischt Zyt irged amen Ort es Bibeli bisse, daß es us em Chrauen u Raue nid gschwing usecho ischt. Aber dickisch hei die Schachelüt au der besser Zymme gha, u ne Zytlang ihres Läbesfädeli ordlig ufs Chlungeli glyret, bis de wider eim der Träll drycho ischt u alls verhürschet het. ’s ischt im Schachen au wie an angeren Orte: Es git Zyten u Unzyte, Chrut u Uchrut, u wachst alls uf em glyche Schölleli, uschuldigi Mattegismeli, Schlüsseli u Wydebüüßeli znöchscht näbe Neßle, Chratzdischle u Heggedörne. U cha au vorcho, daß e giftige Zylang sys rotblüejige Gutterbürschtli dürsch Gstrüüch usstreckt u ne widerligi Süeßi i der Luft verbreitet. Item, mir wärde de no gseh.
Sälbe Sunndizobe isch Jogg nid us sym gwanete Plamp cho. Er het no ne Rung mit eme Nochber gstürmt, wo ne Schwelinäjer isch cho etlehnne, druuf syner Geiße gmulhe u bsorget, sy Härdöpfelröschti im Friden ahedrückt u d’Täsche packt für morndrisch.
Änni het no einischt es Chifeli oder zwöü usböhndlet, weder bösi Absicht ischt au keni derby gsi. Chly Chiflen u Chälze isch teelne Wyberen ihres Guetmeine, es isch nen angebore wie de Säue ’s
      297 Nüele. Änni het halt d’Idee gha, mi schetz ihns zweni u gseih nid, was es alls mach.
Nom Znacht isch es wider mit em Fritzi uf der Husschwelle ghöcklet u het gschmält, jetz chönnte si de die Sichletelüt afe zuehemache, es düech’s, die heigi emel afe lang gnue chönne frässen u suufe, sie bruuchti nüt no z’chilte. U ändtlig het es afe d’Jule möge zuehegluege u sofort chly mit ere zsämegriffe.
«Worum chunnt Rüedel nid au grad?»
«O dä isch no i der Pinte zuehe.»
«So. Da’ischt au e nötigi Sach, we me der ganz Nomittag glötet u ghobuletet het. Hättsch ne nid chönne mit der näh?»
«Das wird mi vil agoh, was dä macht!»
«So chumm nimm jetz afe der Bueb, i ha der ne lang müeße gaume u nüt vom Sunndi gha.»
Aber dä Läcker het gar nüt zur Muetter bigährt, het brüelet u d’Ärmli wider no der Großmuetter usgstreckt, un jetz isch gsi, wie we dere ne Pfyfolter uf der Hang abgstellt hätt: «Gäll, gäll, Großmüetti ischt ihm de no gäng am liebschte! Gäll, gäll, er weiß wohl, wär ne gaumet u ’s am beschte mit ihm meint!» Ohni Widerwort het sie nen uf d’Schoß gnoh u ke Schwäri an ihm gspürt. Derfür hätt du d’Jule söllen Uskunft gäh, was a der Sichlete glüffe syg u was sie alls Guets gha heigi. Aber dä verböüschtig Chratte het nid vüre welle mit der Sproch. Numen uf den Eschten umetanzet isch schi:
      298 «Uh, luschtig ggangen isch es, allwäg, u ggässe hei mer, es isch gäng alls anangere ghanget, u vil Lüt sy do gsi!»
Aber was luschtig ggange syg, was me ggässe heig u wär alls do gsi syg, hätt sie um kes Lieb verrate. Nume gäng fuusdings glächlet het sie, dä donschtigs Haagge. Änni ischt afe so hässigs gsi uber sche, es hätt se möge bim Grännihoor näh.
«O, so bhäb du nume dy Minggis für di», het es pücktelet.
«He, z’ersch wott i emel afen öppis go abzieh, es ischt e Hitz, mi verlydet’s niene», tuet d’Jule verminggmänggele u strycht si mit eme spöttische Lächlen um ihres breite Fröschelimuul uber d’Stägen i ihres Gaden uehe.
E Chehr dernoh isch Rüedel, der jünger Suhn, au agrückt. Er ischt ordli agraukte gsi u het lüter gredt, weder daß wär nötig gsi.
«Worum bisch nid au grad mit der Jule cho?» het ne d’Muetter agranzt. «Heiter sövel weni z’treichen ubercho, daß d’hesch müeße go nohebessere!»
«I bi drum zum Öttel cho. U wo mer bim Pintli düre welle hei, sy sie hinger ihn grote, er söll cho d’Bueßbank zeige. Für ne halbe Liter het er nid welle, aber für ne ganzen ischt er du ggange. U kumediante chan er de wie ne Tuusigscheib. Näbe d’Bank ahegchnöüet ischt er, het gchieret u d’Auge verdräiht, wie nes Hüehntschi, we’s Wasser
      299 suuft u gchychet: ‹O Heer, du weisch, wie-n-ig e Kärli bi!› ’s het alls grediusebrüelet vor Lache!»
«Jo, settigs machit-er albe, we der d’Gringe voll heit, do wird de alls veranteret. Es chönnt ech de au no einisch vorsch Spöttle nohe goh. I wett doch nüt mit dem Öttel z’tüe ha, du lehrsch nume Schlächts von ihm.» Es ischt Ännin zgrächtem Ärscht gsi, dertdüre het es si no graad es Gwüsse gmacht. U Rüedel ischt ihm lieb gsi u het’s mängisch duuret. Nämlig, er het ordli starch ghimpet, wil er isch chrüzlahme gsi. Vor Johre, wo-n-er no ne Bueb isch gsi, het er einischt em Vater Zimis brungen uf e Schweliplatzg. Dert sy schwäri Schwelihölzer am Bördli gläge, u wie geit’s du? Niemmer het si uf dä Büebel g’achtet u daß er uber d’Hölzer lauft. Die föh a trohle, un är chunnt drunger; wüescht het’s ne gwuschet u tryschaagget. Vo denn a ischt er niemeh ganz gsünge gsi, het müeße himpe un ischt im Wachstum zruggblibe. Kärel, der Julen ihre Ma, ischt e Chopf größer worde u stercher u unerchennter au. Aber we eine der Muetter öppis abgnoh het, isch es der Gstruppiertnig gsi u nid der Gsung. Drum het er au no am erschte bi der Muetter Ghör funge, we’s ne düecht het, es uberscheih ihm, er müeß dürhar hingerabnäh, u das het’s nen allbott düecht.
Ungerwylen isch der Obe vorgrückt u Änni go der Fritzi i ’s Bett tue. Jogg het scho d’Lischematratzen
      300 am Rügge gha, er isch bizyten i d’Streui u bizyte wider druus. Rüedel het no am Stumpe gsugget, e Schluck Wasser trauche u ischt ums Hüsli umeträtschet, es het ihm si no nid welle schicke, ungere. Wo-n-er zur Hustür vüre chunnt, steit d’Jule z’ungerischt uf der Gadestäge, ohni Strümpf u numen im Gloschli.
«Was das hinecht für ne meineidigi Hitz isch, i ha gwüß gwüß no chly müeße go erchuehle!»
«Du gspürsch däich der Wyß», helkt se Rüedel.
«Es wäri de anger, wo meh Ursach hätti, ne z’gspüre», git sie ume.
«Meinsch de», lachet er. «Do wär me wohl dumm, we me nid nähm, wen er afe nüt choschtet», u hocket z’ungerischt uf ene Stägetritt.
«O, i ha’s emel nid ubertribe; meh weder vier-föüf Glas han i nid gha. Er chunnt mir de albe no grad i Chopf uehe!»
«Ke Wunger hesch sövel rot Backe u luegsch sövel schynnig dry!»
«U de du? Meinsch, mi gseih der nüt a?»
«Mira, u wenn doch! Mi mueß näh, we me derzue chunnt! ’s isch numen einisch Sichleten im Johr u üserein au e Freud z’gönne!»
Dernoh het es Rüngli kes nüt meh gseit. D’Jule het i d’Stroß use gluegt u nid gwahret, daß Rüedel seie visidiert. Ungereinisch foht er wider a, aber nume halblut:
301 «Du, Jule, du hescht eigetlig dys Härdöpfelchrümmli cheibemäßig toll ungerstellt! Stürzle, wie Ankechübeli!»
«Däm hesch du däich weni dernoh z’froge», macht sie chly spöttisch u git ihm mit em Fueß es Stüpfli i d’ Syte. Aber nid, daß sie wär taube worde. Es gmeints Lächlen ischt ere-n-um die rote Muultrümeli tanzet, u d’Auge hei au nöüis gmanöveret. Rüedelen isch’ luschtig vorcho, wie die Augsdecheli zuegchlappet u wider ufggange sy — wie bimene Tüübeli.
«Heh do, schieß mi nid no ab der Stägen ahe», lachet er u grümschelet ere mit der Hang a der Wade.
«Seh do, hör uuf!» reklamiert sie u git ihm no einischt e Stupf — aber dännen isch schi nid. Rüedel isch fryli ufgstange; aber das Tschänzle u Schärebänzle het nid ufghört. Jules Auge sy Rüedele no jetz, wo’s vernachtet het, vorcho, so gälbbruun u süeßchläbig wie Melasse, un er isch dranne blybe hange, wie ne Flöügen am Lympapir. Er wär derfür gsi, no i d’Ämmeglungge go nes Bad z’näh, u wo das nid het welle grote, hätt er mit Gwalt es Müntschi welle. «Soll de üserein arme Hung nie z’Gnade cho?» het er gchüschelet u bilängerschi stercher gschnuppet.
Aber plötzlig steit d’Muetter unger der Chuchitür u seit räß:
«Jetz machit ech de afen ungere, i wott bschließe!»
302 Die Zwöü sy usenangere gfahre, d’Jule uber die usseri, Rüedel dür d’Chuchi hingere uber die inneri Gadestägen uuf, beedi i ihrer Chammeren uehe. Änni het der Rigel gstoße, u angähnds isch’ im Hüsli still worde...
Es ma ne Stung—angerhalbi speter gsi sy, isch der Jogg us em erschte Schlof ufgschosse u het afoh Flüech abzeere.
Änni fahrt au schlofsturm uuf: «Was isch, was isch?»
«Hesch nid gmerkt, das Saupack do obe! I glaub, der Tüüfel söll’s näh, i well mit em Wurfseel zue-n-nen uehe.»
«Nei, der Gottswille nid, Fritzi brüeleti graduse, u gscheh isch gscheh! Gang de am Morge hinger sche.»
«Jo, we mi d’Töübi nid vorhär töt. Tuusige Donnerwätter! We’s Kärel i d’Nasen uberchunnt, schloht er Rüedele muusdräcktod!»
«E, so mueß men ihm’s nid säge!»
«Ja, du bisch die, wo cha schwyge!»
Dernoh het langgäng kes meh öppis gseit, nume het Änni der Jogg ghört uf de Zähnge chrose. Du foht es wider a:
«Sie het ne zökt. Nächti isch schi au halbblutti uf em Stägesatz gstange u het ihrer grobe Bei vüregloh. U ’s Gmälch ischt ere schier zum Gstältli usplätteret!»
«Un är isch kes Hoor besser, wen er scho himpet!
      303 Was treit’s do ab, Dräck vo eir Wang abz’chraue u a die angeri z’schloh! Aber warte sie nume bis am Morge; i will ne de d’Fugen ustrybe!» ...
Mit Schlofe het’s der Jogg sälbi Nacht nid ubertribe. Destwägen ischt er aber doch zum Ufstoh der erscht gsi. Wie ne taube Hurnuß ischt er im Hüsli umegfahre. Wo Änni het gchochet gha, het’s mit em Ellstäcken a der Dili obe topplet: «Zmorgenässe!» Aber denen i de Gaden obe het’s nid pressiert für uuf. Die Alte sy afe zueheghocket zur Röschti u hei ggässe. We Jogg i ’s Gaffeechacheli gfahren isch, het der Löffel allimol uf em Rand töppelet wie nes Schmidtehämmerli; er ischt uber die Maße gguslete gsi. Änni het wohl gseh, daß es Hagelwätter u nen Aschutz chunnt, es het si züpft u gschwige. Wo sie mit em Zmorge sy fertig gsi, het Jogg no einisch topplet, daß schier d’Dililaden ufgumpet sy:
«Weit-er ächt us em Gaden ahe, oder mueß i im Fall uehecho?» Jetz het’s grückt. Z’erscht isch d’Julen ahecho, verstöbereti u mit eme Chutz, wie we sie dür ne Dornhag gschloffe wär. Dernoh Rüedel, mißfärbige, schlumpelige u het nid gwüßt, wo hiluege; es mueß ihm nüt Guets ertraumt sy, wo-n-er der Alt het ghöre chnode u tonachse. Dä het nüt derglyche to, kes Wort gseit zue-n-ne. Numen i den Auge het’s ihm gwätterleichet... Er ischt use. Mi het ne ghören uber d’Gadestägen ufgoh u schwär abtrappe. Druuf het’s im Gaden oben afoh rumplen u schare. U mit
      304 schwäre Tritten ischt er wider obenahe cho u het gschnuppet, wie wen er Trämel ufglade hätt. Rüedel u d’Jule hei nid dörfe vorufluegen u ganz gschlotteret. Sie hei gspürt: Jetz chlepft’s! Un es het gchlepft!
«So, Rüedel, i ha der Chleiderschaft vor d’Zwüschetüre gstoße! U dert blybt er i Zuekunft! Nimm di bim Stärnsdonner in acht u tue ne no einisch dänne! De flügsch mit zerschlagne Chnoche zum Schachehüsli uus für tuschur! Kärele chennscht, er het der ’sch Mässer afen einischt yhegloh! Der Doppel nimmt er ab der Wang u macht di chalte, wen er derhinger chunnt, was du für ne schlächte Blitzg bisch! Hesch mi verstange?!...»
«U du, Wybervölchli» — er het d’Jule bim Arm gfasset, gschüttlet u zsämegha, daß si all Finger unger em Ermel blau abzeichnet hei — «du, Wybervölchli! Daß das nid no einisch vorchunnt! Süsch nimen i es vierfachts Seel u schmiere di uus, bis der ’sch Fleisch vom Lyb gheit. I will der de d’Hitz ustrybe! Die Sauerei tolen i nid i mym Hüsli inne! Bigryfsch, was i säge wott!...» No e tolli Schüttlete, dernoh loht er sche fahre...
«U du, Alti, dir han i au es Wörtli z’säge. Du weisch, was für nes Wub azettet isch, we nid alli d’Lafere halte chöü. Drum säge der guet dütsch: Das wird de gschlückt! Loh e Düt zum Muul uus, de hesch de nid Gring gnue! Oder drücke der de dy Chropf i d’Luftröhren yhe, daß ds Schnuppe vergissisch
      305 für tuschur! Bigryfsch, was i säge wott!
So, jetz wüßt-er allizsäme, was es für nes Zeiche glüte het! Heit ech nume nach warmer Spys, süsch, nähm’s der Tüüfel, geit’s de no zähemol strüber weder hütt!»...
Das isch’ letschte Wort gsi — zwo Minute speter ischt Jogg uf em Velo uber e Täntschwäg ufgfahre.
 * * *
Vil Wasser isch dür d’Ämmen abglüffe, sit Jogg so unerchannt het ustonachset gha. Der Merzen isch scho yhe gsi, aber der Winter no nid vo de Grife gsprängt. E hässigi Byse het der Schneestaub dür e Schachen ab grönndlet, die ofere Sunnsyteblätzli gwyßget u de vürwitzige Gresline d’Nase früscherdings ungeredrückt. D’Jule het d’Chelti au gspürt. Sie ischt im Schopf hinger gstange, wie nes gmuusets Huehn u het der Wasserchessel ungergstellt gha. Der Luft het ere-n-ihrer bruune Hoorfäcke uber die bläuelige Backe vüre gwäiht; schier vergütterlet isch schi, het der Äcken yzoge u d’Häng unger d’Schöübe gsteckt. Unger em Seppechbaum usse hei zwo Amslen umene fulen Öpfel zangget, u dür e Schachen ab ischt Yon um Yon Schnee gfahre, süscht isch nid vil gsi z’gseh. D’Jule het tschuderet, si umgchehrt, der Chessel welle go näh u mit yhe. Aber vor em Brunne zuehen ischt alls ei Gletscher gsi, u wie sie zuehetrappet u ne bi der Anthäbi afasset, nimmt
      306 es se-n-ungeruse u schloht se näb e Brunnetrog ahe. Der Chessel het sie uberschrisse, u die ganzi Schwetti ischt uber sche-n-ab pletscht. Unerchannt het es se gleit, daß sie het e Brüel usgloh u de nid nume vor Chlupf. Uuf isch schi no gradeinischt; aber sie het gwehberet u si am Brunnetrog müeßen ufzieh. Dernoh het sie gluegt ab em Ysch z’cho, het verhah u isch chrummi gäge der Stube zue u dert zwöüfachti am Ofezopfe gchläbt. Wo se-n-Änni gseh het, isch es hert erchlüpft u zwäggschosse... sie isch höch i der Hoffnig gsi.
«Was donnigs hescht jetz ggablet?» frogt es.
«He, umgschlage het’s mi uf em Ysch», schnüpft sie.
«E du Babi... un eso zwäg! I ha jo gseit, mi sött Sang streue, mira hätt’sch es gmacht oder sörger gha!»
D’Jule het verbisse u nüt druuf gseit.
«Jä, tuet’s der weh?»
Ke Antwort, numen Augewasser.
«Was hesch de? Wo tuet’s der weh? Red doch, lue, das chönnt Gschichte gäh!»
Ke Antwort, weder daß es d’Jule het afoh schütte.
«Du muesch go ablige! Un jetz mach mer nümme der Chopf... es chönnt der vorsch Töübbele nohegoh u chönntisch no uber mi froh wärde! Jetz geisch mer ungere u hesch di still!»
Gredt het d’Jule gäng no nüt; aber sie ischt ufgstange
      307 u het gfolget. Wo Änni gseht, daß sie schweibet, seit es: «Wart, i will mit der cho», u füehrt se bim Arm i d’Chammeren uehe. Nomene Rüngli isch es uberahe cho i de Chrütere nusche u Tee abschütte. Derzue het’s uber e Täntsch uus gluegt, gäb gäng no kes Mannevolch heichömm, u müeße der Fritzi gschweigge: «Muescht e Liebe sy! Lue, Muetti het hert hert Bebee!» U für ihns sälber brichtet: ‹Wen jetz das ungereinisch soll losgoh un ig aleini deheim! Chrottezüüg das!› Dernoh mit em Bueb uf em Arm u Teechrüegli i der Hang stägenuuf i aller Angscht.
Ungerwylen isch’ Nacht worde u Rüedel heicho. Sobal ne d’Muetter erlickt het, isch schi ne cho aranze: «So, chunnt doch afen eine vo dene Stopfine. I ha gglaubt, dir sygit i der Pinten ebhanget. Du muescht i ’s Dorf, go d’Hebamme reiche. D’Julen ischt umtütschlet u de unerchannt. Jetz wott’s Stücki gäh. Nume sofort i d’Sätz u pressiert!»
«Jä, u de Znacht? I bi drum hungerig!»
«So sygischt! I ha nüt gchochet, wie wett i ha chönne! Chaisch de näh, we d’umechunnscht. Oder hau afen e Bitz Brot ab! I ha au no nüt gha!»
«Das isch mer jetz nöüe so zwüschedüre... es isch doch nid my Sach...!» «So, bisch sicher? Sie wird’s emel nid im Gaffeewasser ufgläse ha! Aleh, abglüffe u kes Wort meh gstürmt, süsch will der de säge, wie alt u wie tüür!»
308 Uf das hi isch Rüedel chlynne worde u het für guet erfunge abz’topple. Chly speter ischt Jogg au aglangt. Er het scho gwüßt, was ob isch, Rüedel het neu ungerwägs troffen u bschuelet.
«So, hinecht heißt’s, sälber Znacht choche! Gang nume grad druflos!» het ihm Änni ufgmässe u het’s guet düecht, chönne z’meischteriere. Jogg het nid vil gseit u isch willig druflos, het Gaffee agrichtet, Späckröschti uberto u d’Öpfelschnitzli gwärmt. Nom Znacht het er müeße Chingemeitli sy u der Fritzi versuumme. Er het ihm us Hoseförmline u Zündhölzlistümpe Zwirbeli gmacht u luschtig i Gang brunge, ne loh mit der Sackuhr u Tubakpfyfe gäggele, ne sälber i ’s Bettli to u buttelet, churz, syner Großättipflichte ufrächt u redli erfüllt.
Gäg de Zächne het Rüedel d’Frau Hirt brunge, no öppis Znacht gnoh, u dernoh isch’ Mannevolch ungere. Us em Schlofe het’s fryli nid der Huufe ggäh, die ganz Nacht isch Gfiegg u Uruehw gsi, u settigi alti Hüsli sy gar ringhörig.
No Mitternacht ischt Änni cho Gaffee mache, u am Morge het es em Mannevolch verchündtet, es syg de es chlys Meiteli agstange, aber ganz es chlys, herjeh, nume so nes Hämpfeli, es syg halt no vil z’früechs. Rüedel soll de hütt deheime blybe, daß men öppere hätt zum Schicke, we’s öppis Unguets sött gäh. U de chönn äs nid gäng sälber zum Fritzi luege u well de nid wider en Angscht usstoh wie
      309 geschter. Wen es öppis mög ergäh, chönn er jo zwüschyhe holze oder Wedele mache; aber umewäg sy müeß er, daß me nen ebsieih, we’s söll a ne Notchnopf cho, angersch tuet es ’s nid. Mit der Jule stang es äbe nüt vürigs guet, u ’s Chingeli gfall ere-n-ersch rächt nüt u chönn no uf beed Wäg goh mit ihm, d’Frau Hirt heig au gseit, es wärd e Kunscht sy, das vürz’bringe. Sie, d’Frau Hirt, müeß de ume goh, es syg im Dorf inn au e Frau hinger em Umhang. «U du, Jogg, geihsch es de im Vorbygang üser Annemarei go z’wüsse tue u froge, gäb sie au e Nacht chäm cho wache, daß i einischt us de Chleidere cha. U zum Ziviler wirscht au müeße, wil Kärel nid do isch!»
’s Mannevolch het si denen Astaltigen ungerzogen ohni z’mudere, i settige Zyte geit ’s Regimänt uf d’Wybersyten uber, u Änni hätt si das nid lo etwütsche, es het gar hellisch gärn chly komandiert u wär mängisch minger rumpelsurig worde, wen ihm das Freudeli meh blüeit hätt.
Im Vormittag, wo Jogg u d’Frau Hirt sy ab der Gaß gsi, het es Rüedelen i d’Wösch gnoh:
«Das ischt e schöne Chlupf gsi! Däich, es het im Äcken e rote Fläcke, prezys dert, wo du dys Amol hescht! Jetz weiß me, wäm es isch, das git nüt meh z’stürme. Fasch schlächt worde isch mer, wo-n-is gseh ha. Do cha me’s welle heimligs ha u ufs Muul hocke, Kärel chunnt doch druuf. U
      310 was es de absetzt, weiß e ke Möntsch. Wen es doch hätt chönne stärbe, es wär ihm so wohl ggangen u üs au! U wär no alls so gäbig ygrichtet gsi: Kärel glydruuf heicho, wo de bi re gsi bischt, un jetz, wo-n-es z’früeh uf d’Wält chunnt, au wider im Dienscht! Aber es soll nid sy, settigs mueß a Tag! Lue de, er merkt’s, wen es nid no gfelligerwys cha stärbe.»
Rüedel isch dogstange wie ne Tägelstock u het nüt gwüßt z’säge.
«Vor der Hebamme ha di afen usegloge. Wo sie der Fläcke gseh het u gfrogt, was das soll sy, ha re-n-aggäh, das chömm gwüß vo dennzemol nohe, wo-n-is der Alt heig d’Chöpf zsämegschlage. Im Herbscht isch es gsi. Mir hei zsäme gstriglet gha, d’Julen un ig. I ha em Fritzi es Brätschli ggäh, u du het sie mer wellen uf d’Hube styge u ne Mauggere mache. Du wirden i emel giechtigi u schlängge re-n-a: Vo re settige löüh mer de nid vorschrybe, was i z’tüe heig u ha re ’s Gmerk no dütliger ggäh, was sie für eini syg. Bim Husegge nide hei mer däwäg zsäme gchanzlet. Du mueß es ’s bim Cheib preiche, daß der Alt grad uber e Brunnemischt vürechunnt u das ghört. Keni von is het ne gwahret. Schießt er um en Egge, fahrt is mit synen unerchannte Chloopen i d’Äcke u schloht is d’Chöpf zsäme, daß mer beede hei Nase gha, wie zsämetätschti Öpfelchüechli unger i der Blatte. U
      311 het is abrüelet wie ne Stier: ‹Was han ech gseit? I will nech chäderen u tschädere, dir donnersch Agertsche!› Un is d’Nasen anangeren umegribe, dä Uflot! Hälf mer Gott, wie sy mir Zwo erchlüpft, es het weder Art no Gattig gha... Hingernohe bin i jetz no bal froh gsi uber das Müschterli. Es isch mer no grad z’rächter Zyt dür e Chopf gschosse, daß i re mit ha chönne der Gwungerchratte fülle.»
«Jä, chönnt es de nid würklig vo däm sy?» brösmet Rüedel vüre.
«Jo, pfyf i ’s Chrut! Lue de einisch sälber, du hörsch de froge. Leg mer es Halstuech um oder zieh der Hemmlischragen uehe, we d’Hirti do isch, daß sie dy roti Fläre nid gseht, süscht isch de mys Lüge für d’Chatz gsi. Seie cha me vilicht no tschööple, aber Kärele nid, du weischt so, wie-n-er alben yfersüchtelet, wen er gsoffe het!»
«U sie, d’Jule, was seit sie?»
«E was seit sie? Nid vil seit sie. Lengschte gwüßt heig sie’s. U syg ere nie gsi wie bim Erschte. Es heig se gäng düecht, es syg öppis nid i der Ornig u heig ere schwär gmacht. Un i will ere glaube. Sie isch mängisch gnue näbenume go jürme. I ha se ne Rung für liederliger agluegt, weder daß sie im Grund ischt. U bös ggangen isch es, sie het mi trotz allem erbarmet. Taube gmacht het sie mi jo au mängischt; aber zletscht cha men albe
      312 nüschti nid angersch. Dir söttit alben au müeße derby sy, dir Mannevölcher, es wär ech gsüng!»
«I ha däich gnue ghört», macht Rüedel u dräiht si näbenume.
Änni het wider afoh mache u albeinischt en Ach usgloh: Was müeße mer ächt no alls erläbe! U mit Mache, Jammere, Balgen u Zwäghälfen isch der Tag ume.
Am Oben isch es no einisch hinger Rüedele grote. «Mir müeße der Ofe heize, so hert me cha, u ’s Ofeloch uftue, daß d’Wermi uehe geit, es wird z’chalt dobe. U du chaisch dy Wulldechi gäh. Deck mira Chleider ufs Bett, bis d’s magscht erlyde. I mueß se-n-eifach ha. Sobal me cha, müeße mer sche-n-i d’Wohnstuben ahenäh, d’Pfäischter vermache dobe gar schlächt.»
«Die chaisch mira säuft ha», erlaubt Rüedel u isch sche go reiche. Sälben Obe, wo der Leich guet gsi isch, het Änni au em Jogg gseit, wie u wenn. Dä ischt üfbrönnt: «Himel heilig, wie isch das e verfluechti Gschicht, i chönnt Rüedele no jetzen abschloh! Do cha me welle go dranne reise; nüt isch me Meischter! Es eländs Fläckeli gheit ein alls uber e Huufe! ’s Wasser frißt düre, wo-n-äs will.» Uf e Tisch gchnodet het er u Flüech lo chrisme, we Laub a de Schachestude gsi wär, es hätt’s gchrüüselet.
Änni het ihm abbroche: «E, i wett nid so go schweere. Vilicht wärde mer ihm no los. D’Hebamme
      313 het au der Chopf gschüttlet, wo sie’s gwäsche het. Es isch gruusam es leids Gschöpfli.»
«Jo, glaub du! Das gieng is vil z’guet. Die wo me gärn gäb, chöü nid stärbe, we me se scho uber ne Flueh uus wurf!»
Wyter isch nüt meh brichtet worde, u Neuigkeite het’s i den erschte acht Tage kener große ggäh. Änni het ungermitts chly gfutteret u gruchset, wie-n-es bös heig mit Stägenuuf u -ablaufe u Winglewäsche, weder a das isch me si gwanet gsi. U äs het si besser chönne dry schicke, wil es het chönne vorharpfe u nid nume het müeße anger mache.
D’Jule isch langsam ume zwäggraagget, u ’s Mannevolch het wider uf e Verdienscht chönne. Am Obe, we Jogg heicho isch, het er gwöhnlia gfrogt: «Es wird no ke Änderig ggäh ha?» Änni het wohl bigriffe, was er gärn ghörti.
«Handtlig tuet es u sirelet vil, dernäben isch’, wie’s isch.»
De het Jogg d’Braue zsämezoge, der Wätterhuet uf en Ofe hingere gschosse u lang kes Wort meh gseit. Paar Tag speter het er du nümme bruuche z’froge. Rüedel u Änni hei der Julen ihres Bett sant em Chindschorb i d’Wohnstuben ahezüglet. Ei Rung, wo Änni mit em Chlynne gmacht het, ischt Jogg au zuehe u het das uschuldige Gschöpfli mit feischteren Auge gmässe u gwoge. Aber wo-n-es d’Äugli ufgschlage u nen agluegt het, isch’ em Jogg
      314 kurios worde, er het müeße näbenume ha, u Änni het’s wider ordli zuedeckt: «Es duuret mi de nüschti no. Was chan es derfür, daß es sövel uwärt chunnt, das arme Tröpfli!»
«Jo scho,» macht Jogg, «we’s nume das verfluechte Zeiche nid hätt! Das bringt is no alli i ’s Unglück!»
«Jä, was vermah-n-es si dessi? Es isch gwünd au strängs für ihns, daß mer ihm der Tod wünsche. U mir versündigen is an ihm, gränzelos tüe mer is versündige!»
«Mira wohl, Herrgottstärnemilione!» Jogg het d’Türe zuegschlage u isch zu de Gitzine hingere.
O dä Jogg! Wen i an ihn däiche, chunnt mer wider z’Sinn, wie-n-i einischt em Chäser zuegluegt ha, wo-n-er Anke ghalbpfünglet het.
«Du machscht jetz au e Lärme!» het d’Frau mit ihm gschmält.
«He,» wehrt er schi, «we mer der Anke sövel linge wird u däwäg chläbt! Wie linger daß er wird, wie herter mueß i mit em Model chlopfe!»
Sider han i no meh weder einen atroffe, wo het müeße mit em Model chlopfe, wen ihm der Anke het welle z’linge wärde.
U mi darf nid vergässe: Chinderauge hei e stilli, heiligi Chraft, e Chraft, wo us eren angere Wält stammet, weder daß der Schachen isch. Chinderauge sy Pfäischterli, wo me derdür i nen angeri
      315 Wält ubere gseht, i ne stilli, stummi, unergründtligi, unändtligi Wält, wo me plötzlig alle Boden unger de Füeße verlore het u nid weiß, wie me si dergäge soll wehre. Mit der hienohige Wält ischt Jogg scho fertig worde. Wen er mit em Griffsparen ungere chönne het, mit de Füüschten apacke, mit den Achsle lüpfe, de het’s grückt. Aber es git Sache, wo me mit ker Winge lüpft, wo me mit Chraften u Fuuschten u Dryschloh nüt abbringt...
Eitönig sy d’Tage wyter gschliche u het si nüt g’änderet weder ’sch Wätter. E Plütterlig Schnee isch gfalle, fascht e Schueh töüf. Chuum ischt er do gsi, het’s dry grägnet u Flotsch ggäh, daß all Bech höch aglüffe sy. D’Ämmen ischt agschosse, schier zum Ubergheie. Sie ischt ubersch Ysch ewäggcho, a teelnen Orten i de Studen umegfahre u het brüelet wie nes wilds Tier. D’Schweler hei ihri Arbit müeßen ystelle u deheime blybe, meh weder vierzähe Tag lang. I de Bärgen obe sy Hüüfen alte Schnee gläge; dä ischt jetz dünn worde u het nohegspise. Z’tüe hei Jogg u Rüedel deheime jo scho gha, u albeinisch sy sie uf em Ofen umebäret; aber we ’s Chlynnen im Chorb rächt het afoh sirelen u ziemmere, ischt Jogg gradeinischt ufgstange u het der Dewang gnoh. Isch es rüejig gsi un är aleini i der Stube, het er’sch mängisch lang bitrachtet, d’Äugli syn ihm es Rätsel gsi. Ei Tag sy sie au Ännin ufgfalle, un äs het de
      316 d’Sach nid chönne für ihns bhalte wie Jogg. «Chumm lue emel au, wie-n-es merkwürdigi Äugli het», seit es zue-n-ihm, wo sie aleini sy dinne gsi. «I ha doch afe mängs gseh; aber nid eis het söttigi Äugli gha. Gsehsch, wie-n-es ein aluegt, so sträng u ärnschthaft... däicht es ächt öppis... was däicht es ächt au?... U was däichti’s ächt, wen es alls wüßt?»
«Ach, Gstürm», macht Jogg ulydig u dräiht si dänne.
«Weisch drum, mi seit albe, Ching, wo settigi Äugli heigi, sygi z’guet für d’Wält, sie wachsi nid uuf», chlefelet Änni wyter.
«Jetz schwyg mer!» fahrt Jogg uhirschen uuf.
«Hesch sche de no nie bitrachtet, es isch doch öppis Eigets dermit!»
«We me se-n-i allnen Eggen inne gseht...»
Zuefelig isch d’Stubestür nid ganz zue gsi u d’Julen i der Chuchi. Nomene Rüngli chunnt sie yhe, hocket uf en Ofetritt u briegget.
«Was hesch, fählt der öppis?»
Bilängerschi herter het sie briegget. «Stärbe sött... es... i weiß ’s wohl!» Zstößewys isch es usecho.
«O, emel großi Freud chöü mer nid ha an ihm», seit Änni imene herte Ton.
«So sägit mir wüescht; aber wünschit ihm nid gäng der Tod a!»
317 «Do cha me go säge,» schnallet Änni, «wärit dir gschyder gsi!»
«Jo, ein settig donner Sache go areise», fluecht Jogg u stricht si use. Was hätt d’Jule no dörfe säge? Nüt, gschnüpft het sie e Halbstung lang. Nume Rüedele het sie’s dörfe chlage. Dernoh isch dä au hässige worde u het afoh ufbigähre: «Was weit-er hingernohe go balge, we’s doch nüt abtreit! I mache mi jetz de furt, uf Amerika!»
«E jo, das wett i,» git ihm Änni ume, «das wär gäbig für di. U de d’Jule? Halb z’todschloh tuet er sche, wen er derhinger chunnt, u ’s Chingeli wird au öppis z’erwarte ha. U mir Alte chöü de zueluegen u derby sy u hälfen usfrässe!»
Uf das hi het Rüedel d’Pfyfe wider yzoge; aber er isch mit suuren Augen umeglüffe, es het ne heilos gwurmet...
Wider sy paar verdrüssig Tage düregsücheret, du wird ’s Chingli chrank. Es het afoh sträng schnüppele u allbott gsirelet u si gha u d’Beinli uehezogen u mit de Hängline gfischperet oder a de Bäckline verstellt. Änni het em Jogg mängisch blickt, aber dä ischt usgwiche u het näbenume gluegt. D’Jule het das Blicken au gwahret, ’s Chingli uf en Arm gnoh, umetreit u gschweigget:
«Arms du! Bebeeli besseret de gly, du chaisch de öppe stärbe. Will’s Gott, chaisch de öppe stärbe. Bisch de niemmere meh am Wäg!»
318 Das het der Jogg glüpft vom Ofetritt. Er het d’Bysenäbel ahegloh, ischt use u het ’s Biel i ’s Holztütschi gschmätteret, daß d’Schyter a Dachrand ueheggumpet sy. Änni ischt au nid i glimpfige Schuehne glüffe; Erger, Furcht u ’s böse Gwüsse hei hinger sym Schlutti wunderlig zsäme gchrieget. Es isch go Kamilletee abschütte u het derzue gschlückt, was het wellen uberlaufe. Aber sy Kamilletee het nüt agschlage, ’s Chingeli isch chrenker u chrenker worde. Es het e grüüsli bösi Nacht gha. Änni u d’Jule sy ufblibe u hei gwachet. Sie hei längstück nid gwüßt, was afoh. ’s Chingli het gschrauen u gschraue, sie hei’s möge ha, wie sie welle hei. ’s Mannevolch het au fasch nüt chönne schlofe; Jogg het ’s Stubezytli all Stunge ghöre halbiere. Am Morgen ischt er zytli ufgstange u het zu Ännin gseit: «Gi-m-mer es früsches Hemmli vüre, i gange zum Dokter. Däm Züüg wott i nid no ei Nacht zuelose.»
«Was wett men angersch!» het Änni gsüüfzget un ihm d’Sunndigchleider zwäggleit. Im Vormittag isch ’s Chlynne rüejiger gsi, u z’Mittag ischt Jogg mit eme Gütterli voll Dokterzüüg agrückt. Nomittag isch der Dokter sälber cho. Ungersuecht het er lang, aber weni gseit, weder mi soll mit dene Mittle zuefahre. Gägen Obe het’s wider afoh böse, u i der Nacht isch es ganz schlimm worde. Rüedel het nümme Wyti gha. Furtgmacht het er schi, i d’Pinte go kneipe u ’s Eländ aheschwäiche. Ersch no Mitternacht
      319 ischt er schweibig uber die hinger Gadestägen uuf. Er het’s zwägbrunge, z’schlofe bis wyt i Vormittag yhe, aber nid, daß ’s ihm dernoh wär bas gsi. Wo-n-er ’sch Gaffeechrüegli us em Ofehohl gnoh het, isch ’s Wybervolch verhürschets i der Stuben umegschlampet. We eini vom Chindschorb dännen ischt, isch die anger zuehe. Jogg het vorusse Stöck vertromet u si weni zeigt i der Stube. Der Tag het nid ume welle u het nid ume welle. Gägen Obe het ’s Chlynnen umen e grüüsligi Stör gha. Wo sie isch vür gsi, sy alli Vieri näb em Bettli gstange u hei das arme Kreatürli mit nassen Augen agluegt. Ach Gott, wie isch es dogläge! So chlyn... so wyß... so zerbrächlig u eländ! ’s Gsichtli het scho ganz greisehaft usgseh, u ne stränge Zug het es gha u ne stille Jammer i den Äugline: «Worum mueß i do sy? U worum mueß i so gruusam lyde?» Alli Vieri hei die stummi Chlag i den Äugline gläse. U jedem von ne het ’s Härz die glychi Antwort gchlopfet: I bi d’schuld... i bi d’schuld! «We men au öppis dran chönnt reise!» het Jogg gstöhnet u d’Füüscht gmacht. Ungereinisch tuet d’Julen e Schrei: «D’Ewigkeit luegt ihm us den Äugline! Gseht-er’sch nid?» u foht a lut usebriegge, es het se ganz gschüttet. Änni het d’Schöübe vor e Chopf gschlagen u au afoh horne, u Rüedel isch verschmeiete dernäbe gstange. Es ischt e wahren Ufruehr gsi, aber ke Änderig yträtte...
320 Ändtlig isch me rüejiger worde u het abgrote, Rüedel söll der Doktor reiche. Aber dä het e Notfall gha u gseit, es träg nüt ab, wen er chömm, er heig’s jo gnau ungersuecht, früschi Mittel well er ihm gäh, meh chönn er eso nid hälfe.
Die früsche Mittel hei au nid wellen aschloh, gäng vo Zyt zu Zyt ischt e neui Stör cho u eini schröckliger weder die anger. ’s Chingeli isch zwüsche Tod u Läbe ghanget, ’s het ein nume wunger gnoh, daß no sövel Läbeschraft i däm Jammerbildli inne gsteckt isch. Zum Verzwyflen isch es gsi, Morge worde, Mittag worde, Obe worde u ke Änderig. Wider isch die ganz Hushaltig i der Stube gsi u hei nid gwüßt, was afoh. Jogg het no einisch welle der Dokter lo cho. Aber Änni het gseit:
«Was weit-er mit em Dokter, er cha jo nid hälfe! Mir hein is versündiget am Chingli; üs zur Strof mueß es lyde. Drum chan es nid läben u nid stärbe, bis mer allizsämen i d’Stuben usechnöüe u bäte, der lieb Gott soll üs strofe, wie mer’sch verdienet hei.»
Jetz ischt Jogg wider einisch füürige worde u losbroche:
«U ahechnöüe tuen i nid, we mer scho allizsämen arm Tüüfle sy! Wen i mi versündiget ha, guet, so soll er mi strofe. Er soll mi wuschen u uber e Boden usschloh, mynetwäge! Aber er soll ändtligen ufhöre, das arme Gschöpfli ploge u soll uf ene Syten umemache,
      321 uf weli daß er will. O, es düecht mi so ne leidi Sach, es Chlys däwäg quele!»
«Schwzyg, schwyg, du muesch nid eso!» jammeret Änni, «mir müeßen is ungerzieh!»
«Wen i mi doch will häregäh: Do bin i, mach mit mer, was d’witt, i will zuehe ha! Tuen i mi de nid ungerzieh? Mueß i de no chnöüen u hüüchle?»
«Das meinen i nid. Nume nid trotzen u usehöüsche, süsch darf i nümme warte!»
«I bi, wie-n-i bi, u ha mi nid sälber gmacht!»
Änni het e länge Süüfzger usgloh:
«Göht dir i ’s Bett, dir chöüt jo nüt hälfe, dir machit ein numen Angscht.»
«Dir möüt däich de au nid gäng», brummlet Jogg.
«E mir wächslen ab, eis cha albe chly ablige. Göht dir nume, es isch mer vil lieber.»
Ändtlige het si ’s Mannevolch näbenumegmacht. Änni het ’s Bätbuech vüregnoh u albeinisch drinne gläse. ’s Chlynne het no ne Zytlang bös gha, dernoh isch’ rüejiger worde, u gäge Morge het es der letscht Otezug to u ischt etschlofe.
Wo Jogg ischt ufcho, het er’sch lang bitrachtet:
«Wie z’todgschlage gseht es uus, wie z’todgschlage! He nu, jetz het’s Ruehw.»
Zum Vergraben isch Kärel i Urlaub cho. Gstrackte ischt er näb em Grab gstange mit sym rotaglüffne, brutale Gsicht u het nid chönne bigryfe, worum alli so grüüsli plääret hei u sogar der Vater abgwüscht
      322 het. Nid daß er öppis gseit hätt; aber mi het ihm’s dür sy nideri Stirnen y agseh, was er däicht het «Worum do go nötli tue... es ischt ihm emel wohl ggange, we’s doch nid het chönne gsung sy.»
«Es het drum so erschröckli bös düre müeße un is grüüsli, grüüsli erbarmet», schnüpft d’Muetter.
U dernoh sy sie i d’Chilche. Aber gäb dermit d’Gschicht würklig fertig isch, chan i wäger nid wüsse.



 Schärhüüfli im Garte
«Du Galgefluech!» Der Stöcklijokeb het mit der «Burezytig» noh re Flöügen usgwäiht, wo gmeint het, sie chönn uf der ganze wyte Wält nienen abstelle weder mitts uf sym Nasebeeri.
Nämlig: Der Jokeb ischt i der hingere Stuben uf em Ruehbett gläge, het ’s Pfyfli im Mulegge gha u amene süeße Mittagschlöfli ume gmacht. D’Augsdechel syn ihm schwär worde, der Chopf isch scho ganz voll Dusel gsi, u mängisch het’s fei es Rüngli gsuumt, gäb wider es Rauchwülchli gäge der Dili uehegschwummen ischt u si dert am schönen aschtfreie Täfel verzogen u verlore het. Jokeb wär im beschte Zug gsi, i ’s sälige Traumland uberez’göndele, we nid allbott so nes uverschants Fäckevehli uf syr Nasen umegvagiert wär u neu ertöübt hätt. Settigs Gsindel het halt vor nüt Respäkt, nid emol vor eim, wo ne uszahlte Hof, es früsch agstrichnigs Stöckli u ne glybete Zeisrodel het. Fräch spaziere sie uf allem ume, was i der Hingerstube steit un a der Wang hanget: Uf dene prächtige nußbaumige Möble, uf dene fyne breitgspitzleten Umhäng, uf Jokebs Photographie, wo-n-er als flotte
      326 Dragunerwachtmeischter hinger em Glas steit, uf syne Ehrediplome vo der Viehpremierig u vo der Alpgnosseschaft, uf em usgstopfeten Urhahn, churz, uber alls schleipfe sie ihrer ungwäschne Füeßli, wie we sie ’s göttligischt Rächt derzue hätti. Aber ’s schönscht Plätzli i der ganze Hingerstuben isch doch der füecht-rötelig Fläcken uf Jokebs Nase, emel für seie, u gäng zieht es se ume derthi zrugg. Drum soll me si nid verwungere, we dä arm ploget Möntsch i ’s Schweeren yhe cho ischt; i traue, es wurd no mängen uhirsche, wen er sövel Schlof hätt u sövel guet derwyl z’schlofe u doch nid chönnt a d’Ruehw cho. Item, ändtlig isch es Jokebe doch grote, trotz aller Flöügebosheit. D’Burezytig het afoh helten u ischt a Boden ahegrütscht, ’s chalte Pfyfli zwüsche Hemmli u Gilet blybe hange, u Jokeb het afoh schnüüßelen u zieh, süüferli u aständig, wie-n-es si für eine schickt, wo i rotbruune Plüschpantofflen uf eme bluemmete Ruehbett lyt u sys Heu lengschten am Schärme het.
Nome Rüngli isch d’Zwüschetür ufggange u d’Stöcklibüüri yhecho. Annelisi isch süscht e guetmeinigi Frau gsi, u d’Lüt hei’s gärn gha. Aber hütt isch nid guet Wätter gsi bi-n-ihm, es het nid der Sunndigchopf uffe gha. Zwüsche de Brauen ischt e töüfi Chrinnen aheglüffe, u drygluegt het es, wie wen es wett Surchabiswasser plääre. Es mueß ihm ganz es bös’s Güegi agfloge sy. Wo-n-es
      327 der Ma bitrachtet het, isch d’Chrinne ehnder no töüfer worde u der Blick mißvergnüegter u findsäliger. Eh weder nid ischt är der Sünder gsi. U doch het der Jokeb so fridlig pfüüselet, wie wen er d’Grächtigkeit sälber wär u nid e gufechnopfgroße Fläcken uf sym Gwüsse hätt. Un er het de nid öppe Tubakäschen uf em Chüssi verstreut gha oder d’Pantofflen uf em bluemmeten Azug obe, gwünd nid. Das hätt fryli Annelisin au gmacht z’balge, aber sövli yheggange wär es ihm doch nid. Der Stich mueß töüfer tröffe ha. Es het emel niene rächt Wyti funge u ischt allbott wider i der Hingerstuben umegfiegget. Mi het wohl gseh, daß es der Jokeb am liebschte tät ab em Ruehbett aheschryße u a nen Arbit muschtere. Eine, wo no sövel vollbräy u buschber usgseht, wo no sövel Hoor uf em Chopf u settigi früschroti Bäckli het, möcht doch no schaffe. Aber, was het e Stöcklibuur für angschtligi Wärch, wo me ne chönnt derhinger reise? Syner Matte sy gheuet, syner Achere g’ärnet, syner Roß gstriglet u syner Chüe putzt. Was wott me, we niene ne Gartestäcke chieret, we am ganze Zuun kes Scheieli fählt, we ’s letschte Schytli Holz gspalten u byget isch, was wott me, we alls zwägbädelet un usgfigüürt isch bis i ’s hingerischten Eggeli yhe? Do fingt me nid emol es gäbigs Fürwort für einen ab em Ruehbett z’spränge, we me scho uber ihn hässigen ischt. U ohni Fürwort isch de nid gäng chouscher, eine
      328 wie der Jokeb us ein Mittagschlöfli z’lüpfe. Annelisi het e wyßi Hoorfäcke hingersch Ohr gstrichen u gsüüfzget... So eine cha de au e Muggichopf mache, erger weder sibe Tag Rägewätter u cha’s ein wider ytrybe, we me ne z’fasch trappet. Churz, Annelisi isch doch nid chächs gnue gsi für z’tue, was es so schröckli gärn to hätt, u unverrichteter Sach abzoge.
Aber mängisch chunnt ein Hülf vo re Syte, wo me se gar nid erwartet hätt. Annelisi het numen i Garten use bruucht, dert het du sys Verdrußwässerli es Abzuggrebli funge. Mit ärschtige Schritten isch es ume gäg der Stube zuecho. Dä Rung het es d’Zwüschetüre ufgstoße ohni Süüferlimache. Gstrackt u gstabelig isch es vor em Ruehbett blybe stoh: «Du muescht ufcho!» seit’s mit ere herte, brüchige Stimm.
«Was isch?» muderet Jokeb u lüpft syner schwären Augsdechlen es Gymmeli.
«Ufcho müeßischt!» No rüüher het’s tönt.
Jetz göh Jokebs Augsdechle ganz uuf. «Was syg, frogen i!» U de räß het er gfrogt.
«Häb numen uuf, u de uf der Stell! Es ischt e Schär im Garte.»
«So, u wäge däm Gschys chunnsch du mi cho wecke!»
«Du hesch derwyl ufz’cho u ne cho z’foh!»
«Das wird däich nid brönne dermit. Cha men
      329 ein nid es Viertelstüngli erüeje loh; settigs isch doch au e cheiben Iträssiertheit!»
«Wen er mitts im Leuemüülibett innen isch! Do wird me chönne warte, bis er alls i Grundboden ahe vernüderet het. Die schönschte Dunkelrote schlampen allizsäme u wird nid lang goh, ischt er i de Salvie äne.»
«Mira doch, so syg er, i wott jetz no chly schlofe.»
«Do wirsch du jetz welle schlofe, un i cha mi de schäme, we mer der ganz Summer es Gstrupf hei im Garte.»
«So mach doch em Muuser Bscheid, er söll ne cho foh!»
«Das wär mer afen e schändtligi Sach, we du das nid sälber zwägbrungischt. Es sy doch no meh weder es Dotze Falle, wo nume desumelige.»
«Das sy Muusefalle. Die cha me nid richten im mürbe Gartehärd inne, wo ein d’Höhler alli zsämegheie.»
«So richt e Falle mit Stäcken u Drohtlätsche, wie ’s albe der Muuser macht!»
«I weiß nid, wie me se richtet. I ha nid für Muuser gstudiert.»
«Nu, so paß ihm mit der Haue u loch ne vüre!»
«Emel no säuft, das wurd es schöns Gsperz u Ghürsch gäh im Leuemüülibett inne!»
«Jä nu, du chaischt eifach cho luege, was z’mache syg, i wott’s eso ha.»
330 «Un i wott jetz no chly Mittag ha, dä Schär wird emel nid der ganz Garte z’ungerschobe gheie derwyle.»
«Mira wärisch nächti minger lang i der ‹Sunne› blybe hocke u hättisch der minger lang vo der Sunnewirti lo i d’Naselöcher uehegüggele, du hättisch de nid Ursach, am heiterhäle Tag uf em Ruehbett z’fulänze, we all anger Lüt a der Arbit sy!»
«Jäsoo.. ischt umen e ‹Sunne›-Feischternis im Land... jäsoo, ahaa, wäri mer jetz also uf em Chärne! Ke Wunger, het’s Bättlersuppe ggäh zmittag u sy d’Brotwürschtli nid uf e Tisch cho! Ke Wunger, isch der Schwarz sövel lueme gsi u im ganze Chuchischaft kes Brösmeli Süeßes derzue. Jetz wird’s mer glanz.»
«O, we men afe Härdöpfelbitzli, Salat u Späck het, düecht mi, sött es ’s sauft tue für uf em Ruehbett umez’plegere. Mi cha däich nid alls ungereinisch vüregäh, u we öpper Fröndersch chunnt, isch me si de au froh, öppis chönnen ufz’stelle.»
«U ischt au froh, we me der Ma drässiere cha, wil er der Sunnewirti so guet gfallt.»
«Stürm jetz nümmen u chumm!»
«Stürm jetz nümmen u gang! Cho tuen i de, we’s mer nohen isch. Z’ersch wott i no nes Rüejigs näh. Vilicht ertraumt mer de no öppis Schöns vo der Sunnewirti, wie nätt daß sie gstrählt heig, u wie fründtlig sie mit ein chönn brichte.»
331 «Mira, so blyb lige, du Zwänggring!» Bums, d’Türen i ’s Schloß!
Der Jokeb lächlet. Er reckt wider uf d’Zytig; mit Schlofen isch fryli uus. Wär wett no chönne schlofe, we me ne däwäg aranzt u ne settige feiße, brandschwarze Schär im Gärtli nuelet! Nid emol em Buresekretär sys Evangelium cha me mit der rächten Andacht gnieße, u nes Autounglück, wo me si druber chönnt eryfere, steit de nid all Tag i der Zytig. Drum nimmt der Jokeb d’Zueflucht wider zum Pfyfli, das hilft wytuus am Beschten i settigne Bigäbeheite. D’Häng unger em Chopf, d’Füeß uberenangeregleit, blost er Wülchli um Wülchli gäg der Dili uehe. Mit Ufstoh ischt er gar nit schützig; Annelisi mueß nid meine. We me si däwäg ließ lo kumidiere, müeßt men uf der Stell der ganz Tag unger der Geisle laufe wie ne Poschtguli oder am Stangli zsringetum wie nes Göpelroß. Mit em Wybervolch manglet es si halt Chopf z’ha, sie tüe hellisch gärn ubermarche; mit ihrem Rächt sy sie no lang nid zfride; sie wei ’s Vorrächt ha u regiere. Dertdüren isch der Jokeb guet ungerwise gsi.
Wo ’s Pfyfli ischt uus gsi, het er ufgha, der Strouhuet ufgleit u isch gäg em Garte zuetrappet. Dert het’s du wörtlich strüber usgseh, weder daß er erwartet het. Dä Schär het e hagels Gschicht agreiset gha, die ganzi Rabatten em Gartehag noh dehinedewägg vernüderet. Aber das hätt no nid vil
      332 z’säge gha, wen er nid ’s blüejige Leuemüülibett däwäg hätt verherget. Ganz Hüüfe Härd het er dür e Buchs uus gwurschtet, u die schönschte Stöckli hei gheltet u gschlampet, wil sie sy ungerhöhlt gsi. Do het würklig öppis müeße goh; aber Jokeb het gseh, daß er i syne Plüschpantöffeline nid zschlag chunnt u isch go d’Holzböden alege. Dernoh het er agfange d’ Hohler zsämetrappe, für druufz’cho, wo dä Kärli öppe möcht im Revier sy. Numen im Leuemüülibett innen isch nid vil gsi z’mache, wenn er nid die schönschte Stöckli het welle verderbe. Vilicht, het Jokeb däicht, wär dä Schwarzpeter am ringschten usez’bugsiere, we me mit Bschütti uf ihn zdorf gieng. Er isch go der Gohn u ’s Chäschtli vüreschryße u het ganz Göhn voll i die Löcher ahegloh. Wo-n-er mit em zwöüte Chäschtli voll i Garte chunnt, gseht er, daß si der Schär i d’Rabatten uberegflüchtet u dert e länge Schluf zoge het. «Gäll, dir han i Füeß gmacht,» lachet Jokeb, «un jetz will i luege, gäb i das Bettli nid chönn frischte.» Er reicht en Arvel Flachsstäckli u steckt se-n-ums Bettli ume, eis ganz am angeren a. Dernoh ischt er em Hohl nohgfahre u het’s mit der Hang g’öffnet, aber vom Schär ke Schwanz gmerkt, weiß der Gugger, wo si dä het chönne verschlüüfe. Fryli, so gnau het der Jokeb au nid alls chönnen ungersueche, wen er nid die schöne Stüdeli het welle verguege. Er het alls schön veräbnet u si ufs Warte verleit. Zähe Minute, e
      333 Viertelstung isch’ ggange, du het der Härd näb eme Summerphloxstock süüferli afoh hübele. Jokeb zuehen im Schwick u mit allne Zächnen i Härd, aber oheie, ganz vergäbe, der Schär isch dür e Boden ab u ertrunne. Jetz geit der Jokeb go nes alts Bajonett vüresueche u stellt e Stuehl i ’s Gartewägli, daß er höcklige chönn luuße. U het rächt gha, die erschte zwänzg Minute het der Schär nid muggs gmacht. Es isch heiß gsi, u Jokeb isch durschtig worden u i Chäller go nes Möschtli näh. Wo-n-er umen i Garte cho isch, het der Schär e längi Fuhre zoge gha, mitts i die dickschte Stöckli yhe, u Jokeb het sy Giduldsprob chönne vorafoh. Es ischt ihm kumod cho, het er sys Pfyfli bi-n-ihm gha. «Un i goh nid dervo, bis i dä Sakermänt erwütscht ha», seit er zue-n-ihm sälber u macht eis y. Wo-n-er öppe halbahen isch gsi dermit, föh richtig i de Stöcklinen inne paar Härdchörndli a rüdele. Jokeb süüferli zuehe u steckt sys Bajonett gängineim ahe, wie wen er d’Gägefüeßler uf der angere Syte vo der Wält wett i d’Färschere gusle, aber es isch kes Tröpfli Bluet dranne gsi — so näb eme Schär isch halt au no vil Platzg. Jetz het Jokeb gseh, daß es chuum gang, ohni paar Pflanze z’opfere und isch go d’Haue reiche.
Wo-n-er wider am Luußen isch, chunnt Annelisi ärschtig uber Tarässe z’laufen u seit: «’s Herr Pfarersch chöme dür e Fäldwäg y, sie wei gwüß zu üs.»
334 «So welle sie,» brummlet Jokeb, «jetz chan i nid dervo.»
«Du wirsch doch nid welle der Tubel ussetze, daß sie’s no merke. Chaisch de nachhär gäng wider hinger e Schär!»
«Chan i. Jetz mueß i eifach luege, was do z’mache syg, das ischt e Notsach. Dorfe du nume Pfarersch aleini, i gaume de derwyle der Schär. Weiß Gott, was dä süscht i der Zyt alls Sturms areiset. Mir wei de nid der ganz Summer es Gstrupf im Garte ha, daß me si vor allne Lüte mueß schäme.»
«Die wärden öppis däiche...»
«Jo, die wurdi öppis däiche, wen i gieng go ufs Ruehbett hocke u der ganz Garte ließ kaput goh.»
«Abah, chum jetze!»
«Jetz chan i eifach nid dervo, süscht isch my ganzi Arbit für nüt gsi. I wott de nid no einisch vorafoh.»
«O, du bisch doch e...», was, het Annelisi nümme gseit, es isch mit rotem Chopf dervo glüffe.
«I loh mer ke Nasering yhemache u mi drannen umefüehre, hütt u morn no nid, Anneliseli», het der Jokeb triumphiert u nid e Wank to zum Goh.
Vor der Hustür ischt es Grüeßen u Brichte losggangs u het si gäge der Stube zuezoge. Annelisi het gar grüüsli derglyche to, wie wärt ihm dä Bsuech
      335 chömm, het se-n-i d’Stube gfüehrt u gluegt z’versuumme, wie-n-es chönnen u möge het.
Gäb der Jokeb nid umewäg syg?
Wohl, er wär nid wyt, aber es dörf ne wäger fasch nid säge, was er mach, sie täti fasch de lache. Er luußi amene Schär im Garten usse u dörf bi Lyb u Stärbe nid dervo, süsch chönnt er ihm ertrünne, u de müeßt der Jokeb morn wider fascht e Tag versuumme, gäb er ne hätt. Annelisi het nid gnue chönne säge, was dä Schär für nes uflätigs Gchööz agreiset heig u wie guet es syg, daß Jokeb sövel Giduld mög ha, für ihm z’passe. Un es dörf ne wäger schier nid dervo spränge, sövel Müeih wie-n-er afe mit gha heig, es gäb’s de nes angerschmol scho, daß sie mit ihm chönni brichte. Es chönn jo probiere un ihm rüefe; aber es wüß bistimmt nid, gäb er de chömm. Er syg i re Töübi inn uber dä Schär, es heig ke Gattig. Dermit het’s der Flügel ufto u mit syr sanftischte Stimm i Garten use grüeft: «Jakob, chönntischt ächt nid doch es Augeblickeli dervo, emel au cho grüeße?»
Aber Jokeb het mit der Hang gwunke, sie sölli si züpfe, grad jetz rüehr er schi wider. U der Herr Pfarer het au abgwehrt: Das äbe syg grad schön vom Jakob, daß er schi nid löü stören i sym Wärch. U brichtet heige sie ersch geschter zsäme, wo der Jakob a d’Alpkumission welle heig i «Stärne».
«So,» macht Annelisi, «vo däm het er mer nid
      336 emol öppis gseit, un i ha doch gmeint, sie heigi d’Kumission alben i der ‹Sunne›.»
«Jä, scho nes Zytli nümme», seit der Herr Pfarer u foht a der Jokeb rüehmme, wie me ne dürhar chönn zuehestelle, wie-n-er allem wüß e gueti Gattig z’gäh u wie-n-es schön syg, daß er schi nid scho vo allem well zruggzieh. Teel, we sie im Stöckli sygi, welli de nüt meh tue fürsch allgimeine Wohl u meini, die angere chönni sälber luege, wie sie zschlag chömi. Aber der Jakob, das syg no eine, wo ’s Marg i mitts heig. U d’Frau Pfarer het au a däm Trom zoge: Wie der Jakob en ufgheiterete Möntsch syg, nie gsei me dä ne suuri Mine mache, sie glaub emel, dä chönnt me gar nid taube mache. Richtig heig er au ke Grund derzue, we eine däwäg im Glück inn hocki... Jo u ne settigi liebi Frau heig, wo für alls luegi, isch der Pfarer ygfalle, do syg es scho no öppe derby z’sy, schöner weder sie zwöü heig’s doch niemmer uf der ganze Wält... Annelisi het e kuriosi Mine gmacht derzue, u we Jokeb chly d’Ohre gspitzt het, ischt ihm au nid alls eggange, der Flügel isch nid ganz zue gsi. Un es het eso usgizeichnet paßt u isch Pfarersch de zgrächtem Ärscht gsi. Natürlig het si Annelisi mit kem Wort verrote — Bure häichen ihri dräckigi Wösch nid a d’Stroß — aber heimligs het es däicht: «Wart er nume, dä milions verböüschtig Drücki, das will i-n-ihm ytrybe! Ein im Glaube loh, we scho hinger u vor nüt drannen ischt,
      337 u Freud ha, we men i Gusel chunnt! Jetz uberchunnt er äxpräß vo de Brotwürschtline nüt, we sie scho brägleti im Chuchischaft inne sy. Die uberchömen jetz Pfarersch!»
U isch richtig wie ne Schwick glüffe, em Mägedli go bifähle, es soll Gaffee abschütte. Pfarersch hei mögen abwehre, wie sie welle hei, Annelisi het nid nohggäh, bis sie hinger em Zvieritisch ghocket sy.
Derwyle het Jokeb gluußet u gluußet u chuum es Glid verrüehrt. Er het der Schär imene chlynne Blätzli inne gha u zsringetum alls fescht zsämetrappet. Es ischt ordli troche gsi, u der Schär het nid nidsi druus chönne, wie-n-er welle hätt. Drum het er schi mutzstill gha, meh weder e Halbstung lang. Jokeb ischt afe so gnietige gsi, er hätt möge dervolaufe. Pfarersch wäri jetz furt gsi, er het se ghöre Adie-mache, u hellisch gärn hätt er es Schlückli Moscht oder Wy gha, aber es ischt ihm niemmer cho anerbiete. Ändtlig het der Schär wider es Müpfli to. Dä Rung isch Jokeb nümme drygschosse, er het ne schön lo derdüruuf cho, u dä Rung het der Stich troffe. Jokeb het dä Sünder vüregchrauet, nen uf d’Tarässen yhegworfe, der Schweiß abtröchnet u isch gäge der Stube zue.
Dert isch no der Räschte vom Zvieri uf em Tisch gstange, aber ’s Fleischblättli isch läär gsi...
Glydruuf ischt Annelisi au yhecho. «Du chaischt au Gaffee näh, wen er der nid z’chalten isch. Mira,
      338 hättisch di zuehegmacht u nid tublet, d’Brotwürschtli sy jetz ggässe», seit es schadefroh.
«Jä, das het nüt z’säge. I mueß no i ’s Dorf, dert uberchumen i de schon es Brotwürschtli, wen i will. I der ‹Sunne› hei sie gäng die beschte, u d’Sunnewirti bräglet mer gärn eis.»
«Meinsch, du chönnnisch mer wider öppis agäh? Dir syt jo geschter gar nid i der ‹Sunne› gsi. Der Herr Pfarer het mer’sch doch sälber gseit, u dä wird mi chuum agloge ha.»
«Es handlet si jetz nümme um geschter, es handlet si um hütt. Uf die hüttigi ‹Sunne›-Feischternis uehe ghört abselut no chly ‹Sunne›, do chaisch Gift druuf näh. We du meinsch, du müeßisch gäng no a-m-mer drässieren u regischtere, will i scho luege Schades yz’cho. Wartit de nume nid uf mi mit em Znacht.» Dermit ischt er i anger Schueh gschloffe, het der Huet ufgleit u isch dervopfyferlet.
Annelisi het nüt meh gseit, ischt am Pfäischter gstange u het es Tröpfli Augewasser verdrückt...
...Jo jo, die Schäre, die Schäre! Kes Gärtli isch sicher vor ne, weder i der Stadt no uf em Land! Im blüejigschte Bett inne müeße sie ihri Hüüfli ufgstoße ha, die wättigs Nüderine...!


